\id 1TI - Sangu Bible Translation
\rem published in 2011
\h 1 Timoteo
\toc2 1 Timoteo
\toc1 Ibalula ya wutasi iya Pawulo kwa Timoteo
\mt2 Ibalula ya wutasi iya Pawulo kwa
\mt1 Timoteo
\imt Imola yina yilongola
\ip UTimoteo akhandi muhuvililaaji mudiimi. Akhandi ishuula nu mwanandeje uPawulo kwa maakha minshi, akhandi iikhala na kikhoma iMola iNofu ya Yeesu Kilisito. Paanyuma umwanandeje uPawulo, wámufilikha uTimoteo kiluta kilongosa ishipuga sha vahuvililaaji va Kilisito, mu lijumbi lya ku Efeso.
\ip UPawulo wáyandikhaga mu balula iyi kwa Timoteo, imola isa lugoto lwa mu fipuga fya vahuvililaaji va Kilisito, isa kivapavila na kivakhaana avamanyisaaji va wudehi, mu shipuga sha vahuvililaaji. Khanji mu balula iyi, itaviilila gina gisakulwa kwa vaanu vina visakulwa kihagulwa, vave vayimililaaji va fipuga fya vahuvililaaji, na shina visakulwa kisenga insengo ni fipuga fina fikwali mu shipuga sha vahuvililaaji, ngaja avajeleelo, avagosiivaha na vafwile.
\tr \th1 Umulyango\th2 Gina gakwali mu litaafili ili
\tr \tc1 1:1-2 \tc2 UPawulo ikimuhunjila uTimoteo
\tr \tc1 1:3-20\tc2 Ikimupavila aga vamanyisaaji va wudehi
\tr \tc1 2:1–3:16\tc2 Itaviilila ulwa lugoto lwa mafuunyo nu wuyimililaaji mu fipuga fya vahuvililaaji va Kilisito
\tr \tc1 4:1–6:10\tc2 Itaviilila shina umuyimililaaji isakulwa kivasenjela avahuvililaaji
\tr \tc1 6:11-21\tc2 UPawulo ikimujinia inumbula uTimoteo mu nsengo yaakwe
\c 1
\s UPawulo ikimuhunjila uTimoteo
\p
\v 1 Ibalula iyi yihumile kunyangu one Pawulo. One nifiliikhwe kiiva mwanandeje\f + \fr 1:1 \fq Mwanandeje: \ft Yimba iliswi ili mu Maswi aMahensa.\f* wa Kilisito\f + \fr 1:1 \fq Kilisito: \ft Liswi lya Shiyunaani. Kwa Shihebulaniya viija \fqa Mesiya\fqa*. Yimba iliswi \fqa Kilisito\fqa* mu Maswi aMahensa.\f* Yeesu, kwa ndaji ya Nguluvi uMukulusaaji weesu nu Kilisito Yeesu yuna luhuviililo lwesu.
\v 2 Nikikuyandishila owe Timoteo muswamu wangu wa shiyooli yuna tihanjile mu lihuuvi.
\p Imota, ulusungu nu wulindamafu kihuma kwa Nguluvi uWiheesu nu Kilisito Yeesu uMutwa weesu,\f + \fr 1:2 \fq UMutwa weesu: \ft Yimba iliswi \fqa Mutwa\fqa* mu Maswi aMahensa.\f* five lumo noowe.
\s Amapavilo kwa vala vina vimanyisa isa wudehi
\p
\v 3 Ukhale mu lijumbi lya Efeso, ngaja shina nakulombaga pina nikhandi niwuukha kiluta ku nyi ya Makedoniya, kiija uvakhaanaje avaanu vina vimanyisa amamanyiso aga wudehi.
\v 4 Uvakhaanaje vasikhayinatilaga insimo sina singaya lutono na mataawa ga fikholo fya vambuya sina singaya wudugo. Amaswi ago goona gageene gihonsa kikhaanania hela, gasikivatanga avaanu kimuhuviilila uNguluvi, ngaja shina lushwali ulugulumilo lwakwe ulwa kivakulusa avaanu.
\v 5 Ulugulumilo lwa ndaji yeesu, lwijova, avahuvililaaji va Yeesu vagananaje kwa numbula mbalafu, kwa mahiiva amanofu, ni lihuuvi lya shiyooli.
\v 6 Leelo avaanu avanji vagaleshile ago, vasetwishe, vayinjiile kilogola amaswi gina gangaya lutono.
\v 7 Visakula kiiva vamanyisaaji va ndaji sa Musa,\f + \fr 1:7 \fq Vamanyisaaji va ndaji sa Musa: \ft Yimba iliswi ili mu Maswi aMahensa. \f* leelo gina viijova na kikhangasa vasigameenye.
\p
\v 8 Timeenye kiija indaji sa Musa nofu, umuunu nda ikisimanyisa shina idobokha uNguluvi.
\v 9 Khanji, tisakulwa kimanya kiija indaji sisivishiilwe kwa kiiva ya vagolofu, leelo kwa kiiva ya vanansi na vina vasili vayinatilaaji, vina vinanga na vina vasikimufuunya uNguluvi, avaafu na vina vasili vavalafu, vina viibuda avawihaanave na vanyinaave, na vina viibuda avaanu avanji.
\v 10 Khanji, sivishiilwe kwa kiiva ya vaafu na vina viwaafukha na vagoosi vayaanave, vina vitegama avaanu na kivagusa ku wuvanda, avadehi na vina vikiyiyiiga isa wudehi, lumo na ganji goona gina gasiyitinkhana na mamanyiso aga shiyooli.
\v 11 Amamanyiso ga shiyooli ago gakwali mu Mola iNofu yina yiwonensa uwutupikho wa Nguluvi, yuna isufisiwa. Iyo yiyeene yina nipeliilwe nu Nguluvi niyikhome.
\s Imota ya Yeesu Kilisito kwa Pawulo
\p
\v 12 Nikimuhonjesa uKilisito Yeesu uMutwa weesu yuna anipeelile ingufu, kwa kiiva wánimanyaga kiiva nili muyinatifu. Wániviikha mu nsengo yaakwe,
\v 13 hata yive ulwamwandi namuligaga uKilisito na kivalafya avaanu vaakwe. Leelo wánisungupilaga kwa kiiva nikhandi niigaha ago kwa wuyasu nu wungaya lihuuvi.
\v 14 Khanji, uMutwa weesu, uKilisito Yeesu, wánisungupilaga mandu, wánipeela ilihuuvi nu lugano kihuma kunyaakwe.
\p
\v 15 Iliswi ili, lilyene lya kihuviililwa lina avaanu visakulwa valiyanushile kiija, “UKilisito Yeesu wáyinsaga mu nyi avakuluse avanansi.” Mu vanansi awo, one nili munansi kishila woona.
\v 16 Mu ilyo, uKilisito Yeesu wánisungupila one yuna nikhandi munya wunansi kishila woona, kwa kishilila kunyangu awonense ulugugumilo lwakwe loona. Baheene nive shihwano kwa vala vina vakhamuhuviilila na kiposheela uwuumi wa shiluta.
\v 17 Lino, atupikhwe na atunwajwe shiluta na shiluta, uMutwa yuna angaya wudugo, asiifwa, khanji asiwonekha, yu Nguluvi mwene duguli.
\p Amina!
\s UPawulo ikimulajisa uTimoteo kiyinatila indaji
\p
\v 18 Muswamu wangu Timoteo, indaji iyi yina nikikupeela iya kivakhaana avadehi, yihwanana ni njowo sa shiyanso sha wukuwamalago wuna wajowaagwa kwa kiiva ya owe. Amaswi aga vakuwamalago, gakutanje kisenga wunofu insengo sa Nguluvi, hata nda yive lukhamu wuli.
\v 19 Jimbaga kiiva ni lihuuvi na kisenga gala hela, gina mwimanya kiija manofu kwa Nguluvi nsiku soona. Avaanu avanji vagabedaliile ago na kilekha kimuhuviilila uNguluvi.
\v 20 Mu vaanu awo akwali uHimenayo\f + \fr 1:20 \xt Yimba mu litaafili lya 2 Timoteo 2:17-18.\f* nu Isikanda. Awo navawuusa mu shipuga sheesu, nimulesheele uShetaani,\f + \fr 1:20 \fq UShetaani: \ft Yimba iliswi \fqa Shetaani\fqa* mu Maswi aMahensa.\f* kiija vamanyisiwe vasikhamuligaga uNguluvi.
\c 2
\s Amamanyiso ga mafuunyo
\p
\v 1 Iliswi lya wutasi mu goona, nilomba mufunyilanaje kwa Nguluvi. Mumulombaje uNguluvi kiija, avatanje na kivayimiilila avaanu woona. Khanji, mumuhonjesaaje uNguluvi kwa kiiva ya vaanu woona.
\v 2 Yisakulwa kivafuunyila avatwa na vanji woona avanya wutawulilwa, baheene tikhale kwa wulindamafu, pina tikimufuunya uNguluvi na kiiva ni njendo inofu.
\v 3 Iliswi ili linofu, khanji likimushendeefya uNguluvi uMukulusaaji weesu.
\v 4 Umwene isakula avaanu woona vakulusiwe na kishimanya ishiyooli.
\v 5 Timeenye kiija ago ga shiyooli, kwa kiiva uNguluvi ali yumo, khanji umunya kivalingaania avaanu nu Nguluvi ali yumo, umuunu uyu yu Kilisito Yeesu,
\v 6 yuna wáhumyaga uwuumi waakwe afwe, baheene avakuluse avaanu woona. Ulu lulwene lubedelo luna uNguluvi wátupeelaga mu luhaavi luna wáviikhaga.
\v 7 Mu ilyo, navikhwagwa kiiva mukhomaaji na kiiva mwanandeje, nisiideha, nilogola ga shiyooli. Khanji, navikhwagwa kiiva mumanyisaaji wa vina vasili Vayahuudi, baheene nive nimanyisa imola ya lihuuvi ni shiyooli.
\p
\v 8 Lino pina mukungaanile, nisakula avagoosi pina vifuunya vave vanyenywile amawokho kushaanya, vave na mahiiva manofu, vafuunyaje kwa numbula nofu, bila nkhalasi awu kikhaanania.
\v 9 Woope avashimaayi vafwalaje wunofu amenda, vave ni njendo nofu. Vasikhadobokhaga ulutogo lwa kitava inyele, awu ulwa kifwala ifiinu fya lutogo na fina fingʼalavatikha, awu amenda aga lifungu likhome.\f + \fr 2:9 \ft Vakhandi vakwali avajenda mwalu vina vakhandi ni nsila ya kitava na kifwala kwanave, kwa lugulumilo lwa njendo saanave imbi. Insila ya kitava na kifwala ukho kukwene kuna kwijowa apa.\f*\fig |lb00171c.jpg|col|||Amenda ni fiinu fya lutogo fina fingʼalavatikha|2:9\fig*
\v 10 Leelo vaveesaje ni njendo nofu, ngaja shina yisakulwa kwa vashimaayi vina vayitiishe kimufuunya uNguluvi.
\v 11 Avashimaayi vaveesaje vapulikhaaji, khanji vayinatilaaji pina vikiyimanyisa.
\v 12 Nisikimutawula uwashimaayi kimanyisa, hata kimutema umugoosi. Leelo aveesaje mupulikhaaji,
\v 13 kwa kiiva uNguluvi wámuwumbaga uAdamu tangusiina, baheene wámuwumba uHawa.
\v 14 Khanji uAdamu asikhajanjilisiiwe, leelo uwashimaayi yumwene yuna wájanjilisiwaagwa, wánanganga indaji sa Nguluvi.\f + \fr 2:14 \xt Yimba mu litaafili lya Shiyanso 3:1-6.\f*
\v 15 Leelo uwashimaayi, akhayanushila uwukulukho kwa nsila ya kisava umwana,\f + \fr 2:15 \fq Kwa nsila ya kisava umwana: \ft Avamanyi avanji ava Bibiliya viijova, amaswi aga uluganulo lwakwe kiija, uHawa na vashimaayi woona vakhakulusiwa, kwa kiiva uMaliya wámusavaga uYeesu uMukulusaaji.\f* nda ikiyitenekha kikhala mu lihuuvi, ulugano, mu wugolofu na kiiva ni njendo inofu.
\c 3
\s Indaji kwa vayimililaaji va shipuga
\p
\v 1 Iliswi ili lya shiyooli, “Umuunu yuna isakula insengo ya kiiva muyimililaaji wa shipuga sha vahuvililaaji va Yeesu, uyo ahagwile insengo nofu.”
\v 2 Lulwene niijova, umuyimililaaji ave muunu yuna asipiikhwa kwa lyolyona, yuna asili mushemi,\f + \fr 3:2 \fq Mushemi: \ft Kwa Shiyunaani yiyandiikhwe, \fqa Umugoosi umunya mudala yumo.\f* umunya kiyiyangalila, khanji umunya kiyisunga, muunu wa lugoto, musajisaaji, yuna ameenye kivamanyisa avaanu iLiswi lya Nguluvi.
\v 3 Asikhaveesaga mugaasi, asikhaveesaga na mabaatu, aveesaje muhuugu. Khanji asikhaveesaga munya wupafu wa hela.
\v 4 Aveesaje muunu munya kiyangalila wunofu inanda yaakwe, yuna ameenye kimanyisa avaana injendo inofu, khanji vave vikimutiila.
\v 5 Kiiva, umuunu yuna ipootwa kiyangalila inanda yaakwe yumwene, akwiliile wuli kishiyangalila ishipuga sha vahuvililaaji va Nguluvi?
\v 6 Khanji, asikhaveesaga muunu yuna akulusiiwe lilino, kwa kiiva asiyihale. Kiiva kiyihala ukho, kusimugahe ahigwe ngaja shina wáhigwagwa uShetaani.
\v 7 Leelo, ave muunu yuna ibedelwa finofu hata na vina vasikimuhuviilila uNguluvi, baheene asikhapikhwagwa na kipiitwa mu mutego gwa Shetaani.
\s Indaji kwa vina vikivatanga avayimililaaji
\p
\v 8 Shiisho ndeeno, vina vikivatanga avayimililaaji vave vana njendo nofu, vina vasili vamyansi, vasili vagaasi, vasikhaveesaga nu wupafu wa hela.
\v 9 Leelo, vave vaanu vina viyinatila kwa mahiiva amanofu, iliswi lina likhandi lifihiilwe khanji lina tikilihuviilila.
\v 10 Awo woope vajelwe tangusiina, nda vawoneshe vasipiikhwa, baheene vasenje insengo iyo.
\v 11 Khanji avashimaayi vaanave\f + \fr 3:11 \fq Avashimaayi vaanave: \ft Uluganulo ulunji lukwiliile kiiva, \fqa Avashimaayi vina visenga insengo mu nanda ya Nguluvi.\f* vave vanya njendo nofu, vina vasili vahomegania, vina vikiyiyangalila, vayinatifu mu goona.
\v 12 Avaanu awo vina vikivatanga avayimililaaji, vasikhaveesaga vashemi,\f + \fr 3:12 \fq Vashemi: \ft Kwa Shiyunaani yiyandiikhwe, \fqa Umugoosi umunya mudala yumo.\f* leelo vaveesaje vaanu vina vikivayangalila wunofu avaana vaanave nasi nanda saanave.
\v 13 Vina visenga wunofu insengo ya kitanjilisa, viiva vitiilwa. Apo viiva ni ngufu na vasitiila kiyalaalisa imola ya lihuuvi lyanave mwa Kilisito Yeesu.
\s Ishiyooli sha lihuuvi lyesu
\p
\v 14 Nikikuyandishila injowo isi, kuno nigulumiile kiyinsa kunyaakho luhaavi lufupi luna luyinsa.
\v 15 Leelo nda nidiile, ugamanyaje amaswi gina gisakulwa kisengwa na vahuvililaaji va Yeesu. Avaanu awo vaveene nanda ya Nguluvi, yuna muumi, khanji nsimbili nu luutu lwa shiyooli.
\v 16 Tiyiitikha kiija, uNguluvi wáwonensa iliswi lya wufiho lina lili mu lihuuvi lyesu. Iliswi ilyo lilyene ili,
\b
\q UNguluvi wáyiwonensa mu muvili gwa muunu,
\q wábedelwa nu Numbula uMunofu\f + \fr 3:16 \fq Numbula uMunofu: \ft Yimba iliswi ili mu Maswi aMahensa.\f* kiija mugolofu,
\q wáwonekha kwa vamalayikha,\f + \fr 3:16 \fq Vamalayikha: \ft Yimba iliswi \fqa Malayikha\fqa* mu Maswi aMahensa. \f*
\q wákhomwagwa ku nyi soona,
\q avaanu va nyi vamuhuviilila,
\q wátolwagwa kiluta kushaanya kwa wutupikho wa Nguluvi.
\c 4
\s Avamanyisaaji va wudehi mu nsiku isi isa wudugo
\p
\v 1 Baheene uNumbula uMunofu ilogola bila kifiha kiija, mu nsiku sa wudugo avanji vakhalekha kiyinatila ishiyooli sha lihuuvi, baheene vakhagapuliisa amalungu, na kiyinatila mamanyiso gaanave.
\v 2 Avaanu vina vimanyisa ago vamyansi, khanji vadehi, inumbula saanave nyuumu.
\v 3 Awo vikivakhaana avanji valeshe kitoolana, awu kiilya ifyakiilya ifinji fina uNguluvi wáfiwumbile, kiija avahuvililaaji va Yeesu vafiyanushile kwa kihonjesa, kwa kiiva vameenye ishiyooli.
\v 4 Ifiwumbwa fyona ifya Nguluvi finofu, wala kusiina isha kikhaanwa. Leelo fiyanushilwajwe kwa kihonjesa,
\v 5 kwa kiiva Liswi lya Nguluvi na mafuunyo geesu, gikifivalasa ifiinu ifyo.
\s Umuvanda umunofu wa Yeesu Kilisito
\p
\v 6 Nda uvamanyise avahuvililaaji va Yeesu amamanyiso aga, apo usiive muvanda munofu wa Kilisito Yeesu. Khanji usiive usunjiilwe wunofu mu shiyooli sha lihuuvi lyesu na mu mamanyiso amanofu gina owe ugayinatiile.
\v 7 Owe sikhaanaga khabisa insimo sa pawukuulu sina singaya lutono loloona, leelo wiila jimbaga kiiva nu wiikhasi wuna idobokha uNguluvi.
\v 8 “Kigumanyania umuvili kiiva ni ngufu, kuna lutono ludoodo, kukwene kigukhangasa umuvili hela. Leelo, uveesaje nu ludali kifuunya na kimuyinatila uNguluvi, ukho kuna lutono kishila fyona. Nda ugahe ndeeno, uNguluvi atahiise kikupeela uwuumi wa lino na wuna wiyinsa.”
\v 9 Iliswi ilyo lya kihuviililwa, lina avaanu visakulwa kiliyanushila.
\v 10 Mu ilyo, tiiva tina ludali na kisenga insengo, kwa kiiva tikimuhuviilila uNguluvi, yuna muumi, uMukulusaaji wa vaanu woona vina vikimuhuviilila.\f + \fr 4:10 \fq UMukulusaaji wa vaanu woona vina vikimuhuviilila: \ft Uluganulo ulunji lukwiliile kiiva, \fqa Mukulusaaji wa vaanu woona, kishila vina vikimuhuviilila.\f*
\p
\v 11 Ago gageene gina wisakulwa kivamanyisa na kivalajisa avahuvililaaji kiija vagayinatilaje.
\v 12 Usikhamuyitikhaga umuunu yoyoona akusale kwa kiiva owe uli mujeleelo. Leelo ujimbaje uve shihwano kwa vahuvililaaji, mu lulogolo, mu njendo saakho, mu lugano, mu lihuuvi na mu wugolofu waakho.
\v 13 Jimbaga kivayimbila avaanu aMayandikhwa aManofu, khanji ukhomaje na kimanyisa, mbakha pina nikhayinsa ukho.
\v 14 Usikhalekhaga kishisenjela ishipeelwa shina uNguluvi wákupeelaga kishilila amaswi aga wukuwamalago, pina wabagulwagwa na kivishiilwa amawokho na vayimililaaji va shipuga sha vahuvililaaji.
\v 15 Ujimbaje kisenga ago kwa numbula yaakho yoona, baheene mu wiikhasi waakho avaanu woona vayaaje insengo yaakho.
\v 16 Uyiyangalile mu njendo na mamanyiso gaakho. Usikhayolopwagwa, kwa kiiva pina wiigaha ago, ukiyikulusa yuuwe na vina vikikupuliisa.
\c 5
\s Indaji ku fipuga fina fikwali mu wuhanjilo
\p
\v 1 Usikhamudalishilaga umugosiivaha, leelo umupavilaje ngaja wiiho. Woope avadiimi, uvapavilaje ngaja vayaago.
\v 2 Avadalaavaha uvapavilaje ngaja vamaayi vaakho, na vahinja uvapavilaje ngaja vawulumbu vaakho mu wugolofu.
\p
\v 3 Uvajovele avahuvililaaji va Yeesu kiija, vavatanjilisaaje avashimaayi avafwile vina vangaya mutango.
\v 4 Baheene umufwile yoyoona umunya vaana na vasukulu, awo vayimanyise tangusiina kisenga gina gisakulwa mu nanda saanave. Vavasungaje avasafi vaanave, ukho kukwene kivagomosesa amanofu gina vavasenjelaga. Kigaha ndeeno kukwene uNguluvi idobokha.
\v 5 Uwashimaayi umufwile yuna angaya muunu uwa kimutanga, uyo ikimuhuviilila uNguluvi, ifuunya na kilomba umutango kwa Nguluvi ishilo ni shiminsi.
\v 6 Leelo uwashimaayi umufwile yuna idobokha uwupafu wa mu nyi, uyo afwile, hata ave iwonekha muumi.
\v 7 Ago goope uvajovelaje avahuvililaaji va Yeesu, baheene vasikhapikhwagwa.
\v 8 Leelo umuunu yoyoona yuna asikivayangalila avalukholo lwakwe, mandu ava mu nanda yaakwe, uyo iiva wálilekha ilihuuvi, khanji iiva muvi kishila umuunu yuna asili muhuvililaaji wa Yeesu.
\p
\v 9 Umufwile isakulwa kiiva mu lugoto lwa shipuga sha vafwile, nda afisiise maakha kiyansa mashumi mutanda, khanji asikhandi mushemi.\f + \fr 5:9 \fq Mushemi: \ft Kwa Shiyunaani yiyandiikhwe, \fqa Uwashimaayi umunya mugoosi yumo.\f*
\v 10 Aveesaje ni njendo inofu, isunga avanaakwe wunofu, musajisaaji wa vahensa na vahuvililaaji va Yeesu,\f + \fr 5:10 \fq Vahuvililaaji va Yeesu: \ft Kwa Shiyunaani yiyandiikhwe, \fqa Avayosiise amagulu avaanu va Nguluvi. \ft Kiyoosa amagulu avahensa yikhandi ngʼoma ya Vayahuudi kivasaajisa avahensa.\f* avatanjile vina vilafisiwa, khanji asenjile insengo soona inofu.
\v 11 Leelo avafwile avahinja, usikhavayanushilaga mu shipuga sha vafwile, kwa kiiva uwupafu wa muvili wukivapoota, vasisakule kitoolwa kulikho kiyihumya kwa Kilisito.
\v 12 Mu ilyo viiva vihuluta kihigwa, kwa kiiva vasiive valeshile ulufingo lwanave kwa Kilisito ulwa kisigala bila kitoolwa khanji.
\v 13 Lumo na ilyo, vikiyimanyisa uwoolo pina vijenda jenda mu nanda sa vaanu. Leelo wusili woolo hela, khanji viiva vahomegania, vikiyiyinjisa mu njowo sa vaanu avanji, kuno vilogola injowo sina vasisakulwa kisilogola.
\v 14 Lino, one nisakula avahinja avafwile, vave vitoolwa khanji, vasave avaana na kiyangalila inanda saanave, baheene avalugu vasikhatujovaga wuvi.
\v 15 Avafwile avanji vayajile, vikimuyinatila uShetaani.
\v 16 Uwashimaayi umunya lihuuvi, nda ana vafwile mu nanda yaakwe, avatangaje, baheene ishipuga sha vahuvililaaji shisikhamenwagwa. Ndeeno vasiive ni mwenshe iya kivatanga avafwile avanji vina vangaya mutango.
\p
\v 17 Avayimililaaji va shipuga sha vahuvililaaji va Yeesu, vina visenga insengo wunofu, vatilwajwe na kihombwa wunofu, mandu vina vikiyihumya kikhoma na kimanyisa.
\v 18 Nilogola ndeeno kwa kiiva yiyandiikhwe mu Mayandikhwa aManofu kiija, “Ingʼombe pina yijenda yiikhanya ingano yisoyowola, usikhayipinyaga umulomo yigombole kiilya.”\f + \fr 5:18 \xt Yimba mu litaafili lya Luuju lwa Ndaji 25:4.\f* Khanji yiyandiikhwe kiija, “Umusenga nsengo isakulwa kihombwa amahombo gaakwe.”\f + \fr 5:18 \xt Yimba mu litaafili lya Luuka 10:7.\f*
\p
\v 19 Usikhayihuvililaga injowo sina iijowa umuyimililaaji wa shipuga sha Nguluvi, vina viijova vamwaga iigaha uwunansi, nda kungaya valunjikhaaji vavili awu vatatu.
\v 20 Leelo avayimililaaji vina vikiyitenekha kigaha uwunansi, uvakhajilaje baaho pa vaanu vinshi, baheene avaanu avanji vatiile.
\p
\v 21 Nikikulajisa pa Nguluvi, na pa Kilisito Yeesu na vamalayikha avabaagule kiija, uyinatilaje ago. Usikhahigaga nyangu pina usinaamanye wunofu awu kibaniilila lubali lumo.
\v 22 Usikhamuyitikhaga nyangu kimuviikha umuunu mu nsengo ya Mutwa, kwa kiiva nda umuviishe umuunu munansi mu nsengo, na yuuwe usiive wahanga uwunansi waakwe. Owe uyiyangalilaje, baheene usigale kiiva mugolofu.
\p
\v 23 Kiyansa lino, usikhangʼwesaga amalenga hela, leelo uveesaje wiingʼwa ni divaayi\f + \fr 5:23 \fq Divaayi: \ft Yimba iliswi ili mu Maswi aMahensa.\f* ndoodo kwa kiiva ya wutamu waakho uwa wutumbu na matamu aganji gina gikikulafya.
\p
\v 24 Usikhavayitikhaga nyangu avaanu mu nsengo ya Mutwa, kwa kiiva avaanu avanji uwunansi waanave wuli bahawuvalafu. Leelo avaanu avanji, uwunansi waanave wutyejile, wukhawonekha paanyuma.
\v 25 Shiisho ndeeno, insengo inofu siwonekha bahawuvalafu, soope sina sityejile sikhafumbulwa bahawuvalafu.
\c 6
\p
\v 1 Avavanda woona avahuvililaaji va Yeesu, vavatiilaje avakhome vaanave kwa shila lujowo, baheene ilitaawa lya Nguluvi na mamanyiso geesu, gasikhaligwagwa na kisalwa.
\v 2 Nda kuna vavanda vina avakhome vaanave vahuvililaaji vayaanave, vasikhavasalaga. Leelo visakulwa kivasenjela finofu na kishila, apo vasiive vikivatanga avayaanave mu lihuuvi, khanji awo vagani vaanave.
\p Ago goona gina nakulajisa, uvamanyise na kivapavila avaanu va shipuga sha Nguluvi.
\s Amamanyiso ga wudehi nu wusi wa shiyooli
\p
\v 3 Vakwali avaanu vina vimanyisa amamanyiso ga wudehi. Vimanyisa gina gasilingaana na maswi ga wuumi wa Mutwa weesu uYeesu Kilisito, khanji gasilingaana ni njendo sina inojelwa uNguluvi.
\v 4 Awo vamemile amatuupa, khanji vasimeenye lyolyona. Avaanu awo, vingʼangʼaanila ulukhaananio luna lungaya lutono mu tujowo tunangʼana. Amakhaananio ago gihonsa ijiila, ilibaatu, amaligo, amahiiva amavi,
\v 5 khanji insiku soona ginangania amapulinkhano. Avaanu awo vananjiishe uluhala, vangaya shiyooli. Vihiiva kiija kisenga insengo ya Nguluvi, yiyeene nsila ya kikwava uwusi.
\p
\v 6 Kiiva nu wusi lutono, leelo umuunu asiive nu lutono mandu, pina ikimuhuviilila uNguluvi na kikwilana ni fiinu fina anafyo.
\v 7 Mu nyi iyi tisikhayinsile na shoshoona, khanji tisikhawuukha na shoshoona.
\v 8 Leelo nda tive ni shakiilya na menda, tikwilanaje na ifyo.
\v 9 Leelo avanya wupafu va wusi vigwila mu majelo, na kipiitwa mu matego na mu wupafu wa shiyasu wuna wukivananga. Ilyo likivahonsa kilava mandu.
\v 10 Kiiva kidobokha mandu ihela kukwene shiyanso sha wunansi woona. Avanji vawudobweshe uwusi na wuvahonsiise kijanjilisiwa, vaalekha kiyinatila ishiyooli sha lihuuvi lyesu. Lino avaanu awo, vana wuvafi wukhome ngaja muunu yuna ikiyihoma ni shimaaji.
\s Amapavilo kwa Timoteo
\p
\v 11 Leelo owe Timoteo muunu wa Nguluvi, hegukha mu wunansi uwo. Uyinatilaje uwugolofu, ishigoto kwa Nguluvi, ilihuuvi, ulugano, ulugugumilo nu wuhuugu.
\v 12 Jimbaga kimuyinatila uNguluvi hata nda yive lukhamu wuli, baheene ukhawukwava uwuumi wa shiluta, wuna washemelelwagwa pina ukhayitiishe kimuhuviilila uYeesu Kilisito, pa valunjikhaaji vinshi.
\v 13 Nikikulajisa pa Nguluvi yuna ikifipeela uwuumi ifiinu fyona, na pa Kilisito Yeesu, yuna wáhumyaga uwulunjikhaaji wa shiyooli pa Pontiyo Pilaato,\f + \fr 6:13 \xt Yimba mu litaafili lya Maluko 15:2.\f*
\v 14 niijova, uyinatilaje indaji iso usikhapikhwagwa, mbakha pina akhayinsa uMutwa weesu uYeesu Kilisito.
\v 15 Kiyinsa kwa mwene kukhava uluhaavi luna apanjile uNguluvi yuna isufisiwa. Yumwene duguli iitema, Mukhome wa vakhome na Mutwa wa vatwa.
\v 16 Uyo, imfwa yisikhamupata, akheele mu lumuli luna umuunu asikwiliile kiluvejeela. Khanji kusiina umuunu yuna amwajile, hata yuna akwiliile kimwaga. Ishitiilo ni ngufu, anafyo shiluta. Amina!
\p
\v 17 Uvajovaje avanya wusi kiija vasikhayisufyaga na kivasala avayaanave, hata kihuviilila uwusi waanave wa mu nyi iyi, wuna wa luhaavi lufupi hela. Leelo vamuhuvililaje uNguluvi yuna ikitupeela ifiinu fyona kwa lusungu, baheene tifisenjele kwa wushendeefu.
\v 18 Khanji vajovaga vagahaje amanofu, baheene vave vanya wusi mu nsengo inofu ngaja shina avanji avanya wusi mu fiinu. Vave vahumyaji na kihanga na vanji uwusi waanave.
\v 19 Kisenga insengo inofu iso, kuli ngaja kiviikha mu shihenje ifiinu fya kivatanga uluhaavi luna luyinsa. Ukho kukwene kiyiviishila uluutu uluumu kwa nsiku sina siyinsa. Apo baheene vakhaposheela uwuumi wa shiyooli.
\p
\v 20 Timoteo, yinatilaga wunofu kivamanyisa ishiyooli shina upeliilwe. Usikhayiyinjisaaga mu njowo sina singaya lutono. Khanji hegukhaga mu makhaananio aga shiyasu, gina avanji viijova aga gageene mamanyiso ga wumanyi.
\v 21 Avaanu avanji vina vakheete ago, valeshile kiyinatila ilihuuvi lyesu lya shiyooli. Imota ya Mutwa uYeesu yive lumo noomwe.
