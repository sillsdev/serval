\id 2PE - Sangu Bible Translation
\rem Published November 2016
\h 2 Petulo
\toc2 2 Petulo
\toc1 Ibalula ya wuvili iya Petulo
\mt2 Ibalula ya wuvili iya
\mt1 Petulo
\imt Imola yina yilongola
\ip Umwanandeje uPetulo wávayandishilaga avahuvililaaji vamonga, pina ameenye kiija ali nkholeela kibudwa. Ulugulumilo lwakwe lukhandi kivakumbusa vahuvililaaji va Yeesu kiija, mu wiikhasi waanave vaveesaje ni njendo sina sikimushendeefya uNguluvi wiila. Mu balula iyi ikivalomba mandu avahuvililaaji kiija, vasikhalekhaga kiyinatila amamanyiso ga Nguluvi nu Yeesu Kilisito. Vagayinatilaje amamanyiso gina vagaposheelaga kunyaakwe, na kwa vaanu avanji vina vamwagaga uYeesu na kimupulikha pina akhandi muumi. Ikivapavila ulwa vamanyisaaji ava wudehi, vina vakhayinsa mu fipuga fya vahuvililaaji. Avamanyisaaji awo vakhandi vimanyisa aga kivayasa avahuvililaaji, kikhala mu njendo imbi na kijova kiija uKilisito asikhayinsa khanji. Leelo uPetulo ikivakuviilisa kiija, shiyooli uKilisito iyinsa. Baheene uNguluvi iyinsa kiyinanganga inyi yoona iya luhaavi ulu, na kiyiwumba inyi imya. Mu nyi iyo uwunansi wusikhava wukwali.
\tr \th1 Umulyango\th2 Gina gakwali mu litaafili ili
\tr \tc1 1:1-2\tc2 UPetulo ikivahunjila vahuvililaaji va Yeesu
\tr \tc1 1:3-21\tc2 Ikivakumbusa kiija vashemeliilwe vave vaanu va Nguluvi
\tr \tc1 2:1-22\tc2 Avamanyisaaji va wudehi
\tr \tc1 3:1-16\tc2 UYeesu akhayinsa khanji ilisiku limonga
\tr \tc1 3:17-18\tc2 Amaswi aga wudugo
\c 1
\s UPetulo ikivahunjila avahuvililaaji
\p
\v 1 Ibalula iyi yihumile kunyangu one Simoni Petulo, yuna nili mwanandeje\f + \fr 1:1 \fq Mwanandeje: \ft Yimba iliswi ili mu Maswi aMahensa.\f* na muvanda wa Yeesu Kilisito.\f + \fr 1:1 \fq Kilisito: \ft Liswi lya Shiyunaani. Kwa Shihebulaniya viija \fqa Mesiya\fqa*. Yimba iliswi \fqa Kilisito\fqa* mu Maswi aMahensa.\f* Nikivayandishila omwe muna muposheelile ilihuuvi lilila ilikhome lina na yuuse taposheelaga. Muposheelile ilihuuvi ilyo kwa kiiva uNguluvi weesu uMukulusaaji uYeesu Kilisito, iigaha gina gisakulwa.
\v 2 UNguluvi avayonjelese imota nu wulindamafu kwa kimumanya umwene nu Yeesu uMutwa weesu.\f + \fr 1:2 \fq UMutwa weesu: \ft Yimba iliswi \fqa Mutwa\fqa* mu Maswi aMahensa.\f*
\s Kishemeelwa na kibaagulwa nu Nguluvi
\p
\v 3 Kwa ngufu saakwe kihuma kwa Nguluvi, uKilisito atupeelile goona gina tigayile, baheene tive ni njendo isa kimugota uNguluvi. Umwene atupeelile ago kwa kimumanya uNguluvi yuna atushemeelile kwa wutupikho ni ngufu saakwe yumwene.
\v 4 Kwa nsila iyo, uNguluvi wátutahisaaga kitupeela ifiinu fikhome na finofu mandu. Ifiinu ifyo, fitanga kilekha uwupafu uwuvi na kihanga nu Nguluvi.
\p
\v 5 Ndeeno kwa kiiva ya ago, muveesaje mwisenga kwa kijimba, baheene ilihuuvi lyenyu live nu wunofu, uwunofu weenyu wuve nu wumanyi wa kihuma kwa Nguluvi.
\v 6 Khanji mu wumanyi weenyu muve vaanu vina vikiyisivila mu wunansi, pina mukiyisivila mu wunansi muyonjelese ulugugumilo, pa lugugumilo muyonjelese kimugota uNguluvi.
\v 7 Ulugoto lwenyu luve na kivagana avahuvililaaji vayeenyu na kiganana kuno kuve nu lugano kwa vaanu woona.
\v 8 Nda mwiva ni njendo iso soona kwa winshi, baheene sisivatanje kimusenjela uMutwa weesu uYeesu Kilisito na kisenga amanofu, baheene mumumanye umwene.
\v 9 Leelo umuunu yuna asiina injendo iso, iiva ngaja mupofu. Asikwiliile kiloleela, asamiilwe kiija uNguluvi amuvaleese uwunansi waakwe uwa paanyuma.
\p
\v 10 Ndeeno vahuvililaaji vayangu, muyihumyaje mandu kijinia, kiija uNguluvi wávashemeelaga na kivabaagula. Nda mwikhala ndeeni, musikhakuvala kaa.
\v 11 Khanji musiyanushilwe finofu ku Wutwa wa shiluta wa Mutwa nu Mukulusaaji weesu uYeesu Kilisito.
\p
\v 12 Lino, nisiyiteneshe kivakumbusa ago goona shiluta, hata nda mumeenye na kiyijinia mu shiyooli shina mwayimanyisaaga.
\v 13 Niiwona lunofu kunyangu kivakumbusa ulwa mola iso, uluhaavi loona luna nikheele mu nyi muno.
\v 14 Nilogola ndeeno kwa kiiva nimeenye kiija, nivejeelile kiifwa. Ndeeno shilushwali uMutwa weesu uYeesu Kilisito wánigubutulilaga.
\v 15 Baheene, nikhayihumya kiija, uluhaavi pina nikhafwa mukhagakumbukha aga goona uluhaavi loona.
\s Avalunjikhaaji va wutupikho wa Kilisito
\p
\v 16 Uluhaavi luna tikhandi timanyisa ulwa ngufu saakwe na kiyinsa kwakwe uMutwa weesu uYeesu Kilisito, tisikhahuviliile insimo isa wudehi, sina siyandiikhwe kwa wusugu. Leelo ose tawaagaga uwutupikho waakwe kwa meeho geesu yuuse.
\v 17-18 Ose tikhandi lumo nu Yeesu pashaanya pa shidunda ishinofu shila, uluhaavi luna wáposheelaga ulugoto nu wutupikho kihuma kwa Nguluvi uDaada. Uluhaavi ulo, ose tapulikhaga ishawuti kihuma kushaanya kwa Nguluvi uMunya Wutupikho uWukhome iijova, “Uyu yumwene Lusawo lwangu.\f + \fr 1:17-18 \fq Lusawo lwangu: \ft Yimba iliswi \fqa Lusawo lwa Nguluvi\fqa* mu Maswi aMahensa.\f* Nimuganile, woope ikinishendeefya.”\f + \fr 1:17-18 \xt Yimba mu litaafili lya Mataayo 17:5; Maluko 9:7.\f*
\p
\v 19 Khanji amaswi aga vakuwamalago gikitupeela ulujinio, omwe mwigaha finofu nda mukigayinatila. Amaswi ago gali ngaja lungʼali luna lungʼalikha pina pana nshiisi, mbakha pina hambi kwisha. Apo uKilisito ikivangʼalikha mu numbula seenyu ngaja inondwe iya lwamilaawu.
\v 20 Leelo ilikhome kwa ago, mukumbukhaje kiija, kusiina uwukuwamalago wa Mayandikhwa aManofu wuna avakuwamalago vaganulaga kihuma mu mahiiva gaanave vaveene,
\v 21 kwa kiiva kusiina iliswi lya wukuvamalago wa Nguluvi, lina liihuma mu mahiiva ga muunu. Leelo avaanu vina vakuwaagwa amalago, valongosewaagwa nu Numbula uMunofu\f + \fr 1:21 \fq Numbula uMunofu: \ft Yimba iliswi ili mu Maswi aMahensa.\f* kilogola imola kihuma kwa Nguluvi.
\c 2
\s Avamanyisaaji va wudehi
\p
\v 1 Uluhaavi pina avakuwamalago vakuwaagwa mu Vaisilaheli, avakuwamalago vamonga vakhandi vakuwamalago avadehi. Shiisho ndeeno na yuumwe, avamanyisaaji va wudehi, vakhawonekha kunyeenyu. Avaanu awo vakhayinjisa amamanyiso aga kiyasa na kimukhaana uYeesu uMulongosaaji uMukhome, yuna wávakulusaaga. Kwa nsila iyo vakhahonsa kibudwa nyangu vaveene.
\v 2 Khanji avaanu vinshi vakhasifwata insila saanave isa waafu. Kwa kiiva ya veene, avanji vakhayisala insila ya shiyooli.
\v 3 Kwa wupafu waanave uwa kipata ulutono, vakhava vikivasimila insimo isa wudehi, baheene vatoole ifiinu fyenyu. Leelo kihuma pawukuulu, uNguluvi ayipinyile kivahiga, ali meeho, khanji akhavabuda!
\p
\v 4 Avamalayikha\f + \fr 2:4 \fq Avamalayikha: \ft Yimba iliswi \fqa Malayikha\fqa* mu Maswi aMahensa.\f* vina vagahaga uwunansi, uNguluvi asikhavasungupiile, leelo wávataagaga ku nshiisi, kuna vapinyiilwe na manyololo. Ku nshiisi ukho, vahepeleese ilisiku lya wuhigo.
\v 5 Khanji uluhaavi lula ulwa Nuhu, uNguluvi asikhavasungupiile avaanu vina vasikhamuyinatiile, leelo wáleetaga ulufuwukho lwa malenga minshi pashaanya pa nyi yila, avaanu vaafwa. Leelo wámukulusaaga uNuhu lumo na vaanu avanji fungati. UNuhu yumwene wávakhomaga avaanu kiija, vagahaje gina idobokha uNguluvi.
\v 6 Khanji uNguluvi wávapeela ululawo avaanu va lijumbi lila ilya Gomola ni Sodoma,\f + \fr 2:6 \xt Yimba mu litaafili lya Shiyanso 19:1-29.\f* wávabuda nu mooto. Wávagaha vave shihwano sha gala gina gakhavapata avaanu vina vasikimugota uNguluvi.
\v 7 Wámukulusa uLooti, umuunu umugolofu, yuna wásugumiilwe mandu, kiiva ya njendo imbi isa waafu, isa vanansi vala.
\v 8 ULooti wákheele bahala lumo na vaanu vala kwa nsiku nyinshi, inumbula yaakwe yayolopwagwa mandu, wáganaga kipulikha na kisaaga injendo saanave imbi.
\v 9 Kwa ilyo, uMutwa uNguluvi ameenye shina ndi wávakulusa mu majelo avaanu vina vikimugota umwene. Khanji ameenye shina asivapeele ululawo avanya wunansi mbakha ilijuva lila ilya wuhiji,
\v 10 mandu vala vina viyinatila uwupafu uwuvi uwa muvili na kiwusala uwutawulilwa uwa Nguluvi.
\p Avamanyisaaji va wudehi awo, vana ludali na kiyitumfya, vasitiila kifiliga ifiwumbwa ifya wutupikho ifya Nguluvi.
\v 11 Leelo avamalayikha avanya ngufu nu wutawulilwa mandu, kifishila ifiwumbwa fya wutupikho ifyo, vasikifisitaakha na kifiliga ifiwumbwa ifyo pa Mutwa uNguluvi.
\v 12 Avamanyisaaji awo viisala shoshoona shina vasishimeenye. Vahwaneene ni nkhanu singaya luhala, sina siisawa hela, kiija sikhatwa na kishinjwa! Shiisho ndeeno, uNguluvi akhavabuda avamanyisaaji va wudehi awo.
\v 13 Khanji vakhahombwa amalava kwa malava, gina vavapinsisiise avaanu avanji. Vishendeeva kigaha uwupafu waanave uwuvi bahawuvalafu. Vishendeeva kivajanga pina viilya lumo noomwe. Kwa nsila iyo, vikivahonsa muve ni nsoni ngaja amavala mu menda amavalafu.
\v 14 Ameeho gaanave, gamemile uwushemi nu wupafu waanave wa kigaha uwunansi wugaya wudugo. Vikivajanga avaanu avawoto mu lihuuvi. Inumbula saanave simanyeene kiiva nu wupafu uwa fiinu. Vayijiilwe nu Nguluvi!
\v 15 Vayileshile insila ingolofu, vayajile na kiyifwata insila yina wáyifwataga uBalaamu, umushina Beholi. Umwene wádobweshe kiposheela uwusi kwa nsila ya kigaha uwunansi.
\v 16 Leelo wákhajilwagwa kwa kiiva ya wunansi waakwe. Idogovi yina yisilogola, yalogwele kwa shawuti ya muunu, yasivila uwuyasu wa mukuwamalago uyo.\f + \fr 2:15-16 \xt Yimba mu litaafili lya Luvaso 22–24; 31:16.\f*
\p
\v 17 Avamanyisaaji va wudehi awo, vali ngaja masima gina gayuumile, ngaja likungugu lina livevelulwa ni lipepo. UNguluvi avavishiile uluvala ulwa ku nshiisi inkhome mandu.
\v 18 Vilogola injowo isa kiyitumfya na sina sisitanga. Visenjela nsengo sa wupafu waanave uwuvi uwa muvili, kivatega avaanu vina vahuvililaga igologolo baaha, vina valeshile kigagaha gina avanansi viigaha.
\v 19 Vikivataahisa avaanu awo kiija vakhava vavishiilwe vayiyesheele, humbe vaveene vavanda va wunansi. Yili ndeeno kwa kiiva umuunu muvanda wa shoshoona shila shina shimutemile.
\v 20 Avaanu vina vayiwusiise mu wunansi uwa mu nyi kwa nsila ya kimumanya uMutwa nu Mukulusaaji weesu uYeesu Kilisito. Leelo nda vayiitishe kikhatwa na kitemwa khanji nu wunansi uwo, apo ihaali ya vaanu awo yikhava mbi mandu, kishila ulwamwandi.
\v 21 Yaali yive shiba kuveene vaali vave vasimeenye khabisa insila iyo iya kifwaya pa Nguluvi, kulikho vayimanye khanji vayileshile indaji inofu yina vaposheelile.
\v 22 Kuna mfitikho yimonga yiijova ndeeni, “Imbwa yiilya amadeesi gaakwe,” iyinji yiijova, “Ingubi yina yiyosiiwe, yigalaganda khanji mu matope!” Shilushwali kuveene uluhaavi ulu.
\c 3
\s Ilijuva ilya kitina uMutwa uYeesu
\p
\v 1 Vagani vangu, ibalula iyi ya wuvili nikivayandishila. Mu balula soona sivili isi sina natalaga kivayandishila, nikhandi nikivakhangasa kwa kivakumbusa amaswi gina mugameenye, kiija muhiive wunofu.
\v 2 Nisakula mukumbushe amaswi gina gajowaagwa na vakuwamalago va Nguluvi ava pawukuulu, ni ndaji ya Mutwa uNguluvi nu Mukulusaaji yuna avanandeje vaakwe vavaletelaga.
\p
\v 3 Tangusiina musakulwa mumanye kiija, insiku isa wudugo vakhayinsa avaanu avanya masalo, vina vakhafwata uwupafu waanave uwuvi. Vakhavajova omwe
\v 4 kiija, “UKilisito wátahisaaga kiija akhayinsa! Wuli, lino ali kwi? Injowo siisi kihuma vafwe avambuyeesu, injowo sili shishila shina sikhandi kihuma pashiyanso sha nyi!”
\v 5 Avaanu awo, vikiyigaha ngaja vasamiilwe kiija ulwamwandi uNguluvi wálogwele liswi hela, uwulanga ni nyi fyawumbwa. Wáwumbile inyi kihuma mu malenga na kwa malenga ago wáwumbile inyi.
\v 6 Kwa lufuwukho ulukhome lwa malenga ago, inyi iya luhaavi lula yanangwagwa.
\v 7 Khanji kwa liswi liilyo, uNguluvi awuviishile uwulanga ni nyi ya luhaavi ulu, five fya kinyaanywa mu mooto. Afiviishile kwa kiiva ya lijuva lina akhavahiga avaanu vina vasikimugota umwene, khanji akhavabuda.
\p
\v 8 Leelo vagani vangu, musikhasamwaji ishiinu shimo! Pa Mutwa uNguluvi, ilijuva limo ngaja maakha magana ishumi (1,000) khanji maakha magana ishumi (1,000), ngaja lijuva limo.\f + \fr 3:8 \xt Yimba mu litaafili lya Sabuli 90:4.\f*
\v 9 Avaanu vamonga vihiiva kiija uMutwa uNguluvi idiila kikwisa gala gina wátahisaaga, leelo asidiila. Umwene ikivagugumila omwe, kiiva asigeene hata umunyaayumo weenyu ayaje, leelo isakula woona valambiisile uwunansi waanave.
\v 10 Ilisiku lya Mutwa ilya wuhigo likhava lya kitinuhisa ngaja umuhiiji shina iyinsa. Ilisiku ilyo, uwulanga wukhawuukha kwa lugulumo lukhome, ifiinu fina fikwali ukho, fikhanyaanywa kwa mooto, yoope inyi yikhabojolwa lumo ni fiinu fyona fina fili umo.
\p
\v 11 Ifiinu fyona fikhanangwa ndeeno, kwa kiiva ya ilyo, lino omwe musakulwa kiiva vaanu va wuli? Musakulwa kikhala mu wugolofu na kimugota uNguluvi.
\v 12 Heepaji ilijuva lila ilya Nguluvi na kidobokha lifishe nyangu. Ilijuva ilyo uNguluvi akhanyaanya uwulanga nu mooto na kifinanga ifiinu fina fikwali umo, fikhayengeetukha kwa lifushe.
\v 13 Leelo ose tiheepile uwulanga uwupya ni nyi imya, ngaja shina wátahisaaga. Uluvala ulo lukhava lumemile uwugolofu.
\p
\v 14 Ndeeno vagani vangu, pina muheepile ilijuva lila, mujimbaje kiiva vagolofu pa Nguluvi musipiikhwa, na kiiva nu wulindamafu.
\v 15 Mukumbukhaje kiija uMutwa ikivagugumila, kwa kiiva isakula mukulushe. Ndeeno shilushwali, ulukholo lwesu umugani uPawulo wávayandishilaga kwa luhala, ngaja shina uNguluvi wámupeelaga.
\v 16 Amaswi ago gageene gina ilogola mu balula saakwe soona. Gakwali gamonga gina makhamu kigamanya mu balula iso. Amaswi ago, avayasu vina vagaya shiyooli mu lihuuvi vikigapungania, ngaja shina vipungania aMayandikhwa aManofu aganji. Kigaha ndeeno, vikiyiletelesesa vaveene imfwa.
\s Amaswi aga wudugo
\p
\v 17 Lino vagani vangu, mugameenye aga vamanyisaaji awo ava wudehi. Lino, muyivavalaje, musikhajangwaji kwa wusugu wa vanansi awo, musilaave mugwe na kilekha kiyiima mu shiyooli.
\v 18 Leelo muyitenekhaje kikula mu mota na mu wumanyi wa Mutwa nu Mukulusaaji weesu uYeesu Kilisito. Uwutupikho wuve kwa mwene, uluhaavi ulu nu lwa shiluta! Amina.
