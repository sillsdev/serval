\id 1JN - Sangu Bible Translation
\rem Published November 2016
\h 1 Yohana
\toc2 1 Yohana
\toc1 Ibalula ya wutasi iya Yohana
\mt2 Ibalula ya wutasi iya
\mt1 Yohana
\imt Imola yina yilongola
\ip Umwanandeje uYohana wáyandikhaga ibalula iyi kwa vahuvililaaji vamonga ava Yeesu, vina wáali avageene ngaja vanaakwe. Ikivalomba mandu avahuvililaaji vayiteneshe kiyiima wunofu kwa kimuhuviilila uNguluvi kishilila uYeesu Kilisito. Khanji ikivapavila kigakhaana amamanyiso ga vamanyisaaji ava wudehi, vina vakhandi vakwali mu shipuga sha vahuvililaaji va Yeesu. Ikivakumbusa avahuvililaaji kiija umwene akhandi nu Yeesu, ino ndeeno ameenye shiyooli kiija uYeesu akhandi nu muvili gwa muunu ngaja ose, khanji akhandi Lusawo lwa Nguluvi. Ikivakuviilisa avahuvililaaji kiija, vakhava nu wuumi wa shiluta na shiluta, nda vikiyitenekha kimuhuviilila uYeesu. Ikivajovela kiija, avahuvililaaji visakulwa wiila kimugana uNguluvi na kiganana vaveene.
\tr \th1 Umulyango \th2 Gina gakwali mu litaafili ili
\tr \tc1 1:1-4 \tc2 UYeesu yumwene Liswi lya Wuumi
\tr \tc1 1:5–2:27 \tc2 Avahuvililaaji vakhale mu wuvalafu, vave vaanu va Nguluvi va kihuviililwa
\tr \tc1 2:28–3:24\tc2 Avahuvililaaji vaganane
\tr \tc1 4:1-21\tc2 Avahuvililaaji vave meeho na vamanyisaaji va wudehi, vayitenekhaje kiiva lumo nu Nguluvi
\tr \tc1 5:1-12\tc2 Kiwumena uwunansi na kiiva nu wuumi wa shiluta na shiluta
\tr \tc1 5:13-21\tc2 Amaswi aga wudugo
\c 1
\s UYeesu yumwene Liswi lya Wuumi
\p
\v 1 Tikivakhoma imola isa yula yuna Liswi lya Wuumi, yuna akhandi akwali kihuma pashiyanso.\f + \fr 1:1 \xt Yimba mu litaafili lya Shiyanso 1:1; Yohana 1:1-3.\f* Ose tamupulikhaga na kimwaga kwa meeho geesu yuuse, tikhandi tikimuloleela na kimupyasa kwa mawokho geesu.
\v 2 Uwuumi uwo wawonekhaga, na yuuse tawaaga. Lino tikivabedela na kivakhoma imola isa uyo yuna ikitupeela uwuumi uwo uwa shiluta, yuna akhandi kwa Wiheesu uNguluvi, wáwonekha kunyeesu.\f + \fr 1:2 \xt Yimba mu litaafili lya Yohana 1:14.\f*
\v 3 Tikivakhoma imola isa Yeesu uyo, yuna tamwagaga na kimupulikha, baheene muhanje noose. Kihanga ukho, kukwene kiiva lumo nu Wiheesu uNguluvi, nu Lusawo lwakwe\f + \fr 1:3 \fq Lusawo lwakwe: \ft Yimba iliswi \fqa Lusawo lwa Nguluvi\fqa* mu Maswi aMahensa.\f* uYeesu Kilisito.\f + \fr 1:3 \fq Kilisito: \ft Liswi lya Shiyunaani. Kwa Shihebulaniya viija \fqa Mesiya\fqa*. Yimba iliswi \fqa Kilisito\fqa* mu Maswi aMahensa.\f*
\v 4 Tikivayandishila omwe ibalula iyi, baheene ose woona tishendeeve mandu.
\s Kikhala mu wuvalafu wa Nguluvi
\p
\v 5 Iliswi lina talipulikhaga kwa Yeesu, lilyene lina tikivakhoma omwe kiija, uNguluvi yu wuvalafu, asiina nshiisi yoyoona mukhati yaakwe.
\v 6 Nda tiijova kiija tihanjile nu Nguluvi, kuno tikiyitenekha kikhala mu nshiisi, tisiive tiijova wudehi, khanji tisiigaha ishiyooli.
\v 7 Leelo, nda tiikhala mu wuvalafu, ngaja uNguluvi shina ashwali mu wuvalafu, baheene tisiive tihanjile ose woona. Khanji idanda ya Lusawo lwakwe uYeesu, yikituyoosa uwunansi weesu woona.
\p
\v 8 Nda tiijova ose tingaya wunansi wowoona, tikiyijanga yuuse, tisiina ishiyooli shoshoona.
\v 9 Leelo, nda tilambiisila uwunansi weesu, uNguluvi asitusaajile na kituyoosa uwunansi woona, kwa kiiva umwene muyinatifu, khanji munya shiyooli.
\v 10 Nda tije tisigahile wunansi, tiiva tikimugaha uNguluvi kiija mudehi, khanji tikilikhaana mandu iliswi lyakwe.
\c 2
\s UKilisito yumwene ikitufuunyila
\p
\v 1 Vanangu, nikivayandishila imola isi, kiija musikhagahaji uwunansi. Leelo umuunu hata nda agahe uwunansi, tinawo yuna iyiima pa Wiheesu uNguluvi na kimulomba kiija atusaajile, uyo yu Yeesu Kilisito, umunya shiyooli.
\v 2 UYeesu yumwene shadanda, kwa nsila iyo, wáwusaaga uwunansi weesu na kitulingaania nu Nguluvi. Khanji asikhawusiise uwunansi weesu hela, leelo nu wunansi wa vaanu woona.
\p
\v 3 Nda tikisiyinatila indaji sa Nguluvi, baheene tiimanya kiija, timumeenye uNguluvi.
\v 4 Umuunu yuna iijova amumeenye uNguluvi, leelo asikisiyinatila indaji saakwe, uyo mudehi, angaya shiyooli.
\v 5 Leelo umuunu yoyoona yuna ikiliyinatila iliswi lyakwe, uyo iiva shiyooli amugeene uNguluvi. Ishimanyilo isha kimanya kiija tihanjile nu Nguluvi, shisheene ishi,
\v 6 umuunu yuna iija ahanjile nu Nguluvi, isakulwa kikhala ngaja shina akhandi iikhala uYeesu.
\s Indaji ya Yeesu iya kiganana
\p
\v 7 Vagani vangu, indaji iyi yina nikivayandishila yisili mya, leelo yi ndaji yiyila iya pawukuulu yina mukhandi nayo kihuma pina mwayansaaga kihuviilila.\f + \fr 2:7 \xt Yimba mu litaafili lya Yohana 13:34.\f* Indaji iyo ya pawukuulu, li liswi lila lina mwapulikhaga ilya kiganana.
\v 8 Khanji, indaji iyi yina nikivayandishila, mya. Ishiyooli shaakwe shiwonekha mu wiikhasi wa Yeesu Kilisito, na mu wiikhasi weenyu, kwa kiiva inshiisi yiwuukha, uwuvalafu wa shiyooli wungʼaala.
\p
\v 9 Umuunu yuna ilogola kiija iikhala mu wuvalafu, kuno ikimukhalalila umuhuvililaaji umuyine, uyo iiva ashaanali ali mu nshiisi.
\v 10 Umuunu yuna ikimugana umuhuvililaaji muyine, ali mu wuvalafu. Kusiina shoshoona mukhati yaakwe isha kimuhonsa kigaha uwunansi.
\v 11 Leelo umuunu yuna ikimukhalalila umuhuvililaaji umuyine, uyo ali mu nshiisi. Ijenda mu nshiisi, asiimanya kuna iiluta, kwa kiiva inshiisi yimudindile ameeho.
\b
\q
\v 12 Nikivayandishila omwe vaana vina nivageene,
\q kwa kiiva uwunansi weenyu wusajiilwe nu Yeesu Kilisito.
\q
\v 13 Nikivayandishila omwe vawiheesu,
\q kwa kiiva mumumeenye uYeesu Kilisito,
\q yuna akhandi akwali kihuma pashiyanso.
\q Nikivayandishila omwe vajeleelo,
\q kwa kiiva mumumenile uMunansi yula uShetaani.\f + \fr 2:13 \fq UShetaani: \ft Yimba iliswi \fqa Shetaani\fqa* mu Maswi aMahensa. \f*
\q
\v 14 Nikivayandishila omwe vaana,
\q kwa kiiva mumumeenye uWiheesu uNguluvi.
\q Nikivayandishila omwe vawiheesu,
\q kwa kiiva mumumeenye uYeesu Kilisito,
\q yuna akhandi akwali kihuma pashiyanso.
\q Nikivayandishila omwe vajeleelo,
\q kwa kiiva muna ngufu,
\q mukiliyinatila iLiswi lya Nguluvi,
\q khanji mumumenile uMunansi yula uShetaani.
\b
\p
\v 15 Lino, musikhawudobokhaji uwuvi wa nyi iyi, awu kivafwata avaanu vavi vina vali umo. Umuunu nda ikiwudobokha uwuvi uwa mu nyi, uyo iiva asimugeene uWiheesu uNguluvi.
\v 16 Uwuvi uwa mu nyi wuweene uwu, uwupafu uwuvi uwa muvili, ishooyo isha kiiva ni shoshoona shina washaaga, na kiyitumfya kwa kiiva ya wusi. Fyona ifyo, fisiihuma kwa Wiheesu uNguluvi, leelo fiihuma mumuno mu nyi.
\v 17 Inyi nu wupafu waakwe uwuvi, fiishila. Leelo umuunu yuna iigaha gina isakula uNguluvi, uyo iiva nu wuumi wa shiluta.
\s Kiyivavala na valugu va Kilisito
\p
\v 18 Vanangu, insiku sa wudugo sifishile! Mupuliishe kiija, umulugu wa Kilisito\f + \fr 2:18 \fq Umulugu wa Kilisito: \ft Uluganulo lwakwe, \fqa Umuunu yuna ikhaana insengo sa Mukulusaaji.\f* iyinsa, hata lino avalugu vinshi ava Kilisito shi vayinsile. Shiisho ndeeno timeenye kiija, lino ndeeni tili mu nsiku sa wudugo.
\v 19 Avaanu awo vahumile kunyeesu, leelo vasikhandi shipuga shimo noose. Kiiva vaali vaveesaje shipuga shimo noose, ndi vasigala kunyeesu. Leelo vawuukhaga, baheene lwamanyikha bahawuvalafu kiija, vasikhandi shipuga shimo noose.
\p
\v 20 Leelo omwe, uNguluvi avapeelile uNumbula uMunofu,\f + \fr 2:20 \fq UNguluvi avapeelile uNumbula uMunofu: \ft Kwa Shiyunaani yiyandiikhwe, \fqa Mwapakhwa amafuta.\fqa* UYohana akhandi isakula avaanu vamanye kiija, uNguluvi wávapeela uNumbula uMunofu. Yimba iliswi \fqa Numbula uMunofu\fqa* mu Maswi aMahensa. \f* lino woona mushimeenye ishiyooli.
\v 21 Nikivayandishila ibalula iyi, yisili kiija musishimeenye ishiyooli isho, leelo kwa kiiva mushimeenye. Khanji mumeenye kiija, uwudehi wowoona wusiihuma mu shiyooli.
\v 22 Umuunu umudehi yu naani? Umuunu umudehi muunu yoyoona yuna ikhaana kiija, uYeesu yu Mukulusaaji yuna uNguluvi wátahisaaga kimufilikha.\f + \fr 2:22 \fq Mukulusaaji yuna uNguluvi wátahisaaga kimufilikha: \ft Kwa Shiyunaani yiyandiikhwe \fqa Kilisito\fqa*. Kwa Shihebulaniya viija \fqa Mesiya\fqa*. AVayahuudi vatambulaga ilitaawa lya Mesiya kiija, yu muunu yuna wábagulwagwa nu Nguluvi. Khanji wátahisiwaagwa kifilikhwa, kiiva Mukulusaaji kwa vaanu. Yimba iliswi \fqa Kilisito\fqa* mu Maswi aMahensa. \f* Umuunu ngaja uyo, yumwene mulugu wa Kilisito, ikimukhaana uDaada uNguluvi nu Lusawo lwakwe.
\v 23 Yoyoona yuna ikimukhaana uLusawo, ikimukhaana nayu Wiheesu uNguluvi. Leelo, yoyoona yuna ikimuyiitikha uLusawo lwa Nguluvi pa vaanu, khanji iiva ahanjile nu Wiheesu.
\p
\v 24 Lino, amaswi gala gina mwapulikhaga kihuma pashiyanso, muyinatilaje. Nda mupiyinatila amaswi ago mu numbula seenyu, baheene na yuumwe musiive muhanjile nu Lusawo nu Wiheesu uNguluvi.
\v 25 Ili lilyene lina uLusawo wátahisaaga kunyeesu, kiija tinawo uwuumi wa shiluta.
\p
\v 26 Nikivayandishila amaswi aga, kivapavila omwe kwa kiiva ya vaanu vala vina visakula kivayasa.
\v 27 Leelo omwe, uNguluvi avapeelile uNumbula uMunofu, yuna iikhala mukhati yeenyu. Uyo yumwene ikivamanyisa amamanyiso gaakwe goona aga shiyooli, gasili ga wudehi. Lino, yisisakulwa kiija umuunu avamanyise.\f + \fr 2:27 \xt Yimba mu litaafili lya Yohana 14:26.\f* Ngaja shina uNumbula uMunofu avamanyiise, lino muyitenekhaje kilungana nu Kilisito.
\s Kikhala ngaja vaana va Nguluvi
\p
\v 28 Lino vanangu, muveesaje mupihanga nu Kilisito, baheene pina akhatina khanji, tikhave nu wukhangafu, tisikhayifihaga kwa nsoni.
\p
\v 29 Mumeenye kiija uKilisito yu munya shiyooli, mumanyaje kiija umuunu yuna isenga aga shiyooli, uyo iiva wáasawa nu Nguluvi.
\c 3
\nb
\v 1 Loleeli uWiheesu uNguluvi shina atuganile mandu, hata titambulwe vanaakwe! Shiyooli shina tishwali. Leelo avaanu vina vasikimuyinatila uNguluvi vasimeenye kiija, ose tili vaana va Nguluvi, kwa kiiva vasimumeenye umwene.
\v 2 Vagani vangu, lino ose tili vaana va Nguluvi, leelo yisinamanyishe wunofu shina tikhava. Leelo, timeenye kiija uluhaavi luna uKilisito akhatina, tikhahwanana nawo, kwa kiiva tikhamwaga shina ashwali.
\v 3 Umuunu yoyoona yuna ikiyihuviilila ndeeno, kiija akhahwanana nu Kilisito, ayivalasaaje baheene ave mugolofu, ngaja uKilisito shina ashwali.
\p
\v 4 Umuunu yoyoona yuna iigaha uwunansi, inanganga indaji sa Nguluvi, kwa kiiva kigaha uwunansi, kukwene kinanga indaji.
\v 5 Mumeenye kiija uYeesu wáyinsile mu nyi kiwuwuusa uwunansi weesu, khanji umwene asiigaha uwunansi wowoona.
\v 6 Lino, yoyoona yuna apihanga nu Kilisito, asikiyitenekha kigaha uwunansi. Woope yuna apikiyitenekha kigaha uwunansi, asiimanya kiija uKilisito yu naani, khanji asimumeenye.
\p
\v 7 Lino vanangu, musikhayitikhaji kiija umuunu yoyoona avayase. Umuunu umunya wugolofu pa Nguluvi, ngaja shina uKilisito munya shiyooli, uyo yumwene iigaha aga shiyooli.
\v 8 Leelo umuunu yuna apiigaha uwunansi, uyo mwana wa Shetaani, kwa kiiva uShetaani apiigaha uwunansi kihuma pashiyanso. Lulwene uLusawo lwa Nguluvi wáyinsile mu nyi, kisinanga insengo sa Shetaani.
\p
\v 9 Umuunu yoyoona yuna mwana wa Nguluvi, asikiyitenekha kigaha uwunansi, kwa kiiva asaviilwe nu Nguluvi mu numbula yaakwe. Asikwiliile kiiva apiigaha uwunansi, kiiva wáava mwana wa Nguluvi.
\v 10 Leelo umuunu yuna asiigaha amanofu, awu yuna asimugeene umuhuvililaaji muyine, uyo asili mwana wa Nguluvi. Ndeeno, tivameenye avaana va Nguluvi na vaana va Shetaani shina vali paayo.
\s Kiganana
\p
\v 11 Imola yina mwapulikhaga kihuma pashiyanso yiyeene iyi, tisakulwa tigananaje.
\v 12 Tisikhaveesaga ngaja umuunu yuna vikimutambulaga Kayini, uyu wálongosewaagwa nu Munansi yula uShetaani, wámubuda umunangʼana waakwe.\f + \fr 3:12 \xt Yimba mu litaafili lya Shiyanso 4:1-8.\f* Kwashi wámubudaga? Wámubudaga kwa kiiva, insengo saakwe uKayini sikhandi mbi, leelo isa munangʼana waakwe, sikhandi sa shiyooli.
\p
\v 13 Lino vahuvililaaji vayangu, musikhaswigaji avaanu vina vasikimuyinatila uNguluvi pina vikivakhalalila.
\v 14 Ose timeenye kiija tihumile mu ngufu sa mfwa, na kiyinjila mu wuumi wa shiluta. Timeenye ndeeno, kwa kiiva tivageene avayeesu. Umuunu yuna angaya lugano isigala mu ngufu sa mfwa.\f + \fr 3:14 \xt Yimba mu litaafili lya Yohana 5:24.\f*
\v 15 Yoyoona yuna ikimukhalalila umuhuvililaaji umuyine, uyo mubudaaji. Mumeenye kiija kusiina umubudaaji umunya wuumi wa shiluta mu numbula yaakwe.
\p
\v 16 Ose tilumeenye ulugano, kwa kiiva uKilisito wáhumyaga uwuumi waakwe kunyeesu. Na yuuse shiisho ndeeno, tisakulwa kiwuhumya uwuumi weesu kwa kiiva ya vahuvililaaji vayeesu.
\v 17 Umuunu yoyoona yuna ana wusi, ikimwaga umuhuvililaaji muyine agayile, leelo asikimusungupila, wuli, shiyooli ana lugano lwa Nguluvi?
\v 18 Vanangu, tisikhalogolaga kwa mulomo hela kiija tivageene avayeesu, leelo tivaganaje shiyooli kwa nsila ya kivatanjilisa.
\v 19 Nda tikivagana avayeesu ndeeno, tiijinia kiija tifwata ishiyooli, khanji inumbula seesu sisingamala pa Nguluvi.
\v 20 Hata nda tiihigwa mu numbula seesu, tina wulindamafu, kwa kiiva timeenye kiija uNguluvi yu mukhome kishila inumbula seesu, khanji umwene agameenye goona.
\p
\v 21 Vagani vangu, nda tisiihigwa mu numbula seesu, baheene tikwiliile kiiva nu wukhangafu wa kivejeela pa Nguluvi.
\v 22 Khanji tiyanushila kihuma kunyaakwe lyolyona lina tikimulomba, kwa kiiva tikisiyinatila indaji saakwe na kigaha gina idobokha.
\v 23 Indaji ya Nguluvi yiyeene iyi, tilihuviilile ilitaawa lya Lusawo lwakwe uYeesu Kilisito, na kiganana ngaja shina wálajisaaga.
\v 24 Umuunu yoyoona yuna ikisiyinatila indaji isa Nguluvi, iiva ahanjile nu Nguluvi, woope uNguluvi iiva ahanjile nu mwene. Timeenye kiija Nguluvi ahanjile noose, kiiva atupeelile uNumbula uMunofu.
\c 4
\s Insila iya kimanya amamanyiso ga wudehi na ga shiyooli
\p
\v 1 Vagani vangu, musikhamuhuvililaji umuunu yoyoona yuna iijova ana Numbula uMunofu, kwa kiiva vakwali avakuwamalago avadehi vinshi mu nyi. Leelo mumujelaje wunofu kiija, umuunu uyu ilongosewa nu Numbula wa Nguluvi awu wuli.
\v 2 Insila iya kimanya kiija umuunu ilongosewa nu Numbula wa Nguluvi yiyeene iyi, yoyoona yuna iyiitikha pa vaanu kiija, uYeesu Kilisito wáyinsile mu nyi ana muvili ngaja muunu, uyo yumwene ilongosewa nu Numbula wa Nguluvi.
\v 3 Leelo umuunu yoyoona yuna asikimuyiitikha uYeesu ndawuli ndeeno, asilongosewa nu Numbula wa Nguluvi. Umuunu uyo ilongosewa nu numbula wa mulugu wa Kilisito. Omwe, mupuliishe kiija, unumbula uyo iyinsa, lino shi ayinsile mu nyi muno.
\p
\v 4 Leelo vanangu, omwe vaana va Nguluvi, muvamenile avadehi awo, kwa kiiva ya Numbula wa Nguluvi yuna ali mukhati yeenyu. Umwene ana wutawulilwa kishila unumbula yuna ikivalongosa avaanu vina vasikimuhuviilila uNguluvi.
\v 5 Avakuwamalago va wudehi awo vaanu va mu nyi, viijova ga mu nyi, woope vaanu va mu nyi vina vasikimuyinatila uNguluvi, vikivapuliisa.
\v 6 Leelo ose tili vaana va Nguluvi. Umuunu yuna amumeenye uNguluvi, ikitupuliisa, leelo umuunu yuna asili wa Nguluvi, asikitupuliisa.
\p Ndeeno shilushwali tikivamanya avaanu vina vilongosewa nu Numbula wa shiyooli, na vina vilongosewa nu numbula wa wudehi.
\s Ulugano lwa Nguluvi
\p
\v 7 Vagani vangu, tigananaje, kwa kiiva ulugano lwihuma kwa Nguluvi. Umuunu yoyoona yuna avageene avayine asaviilwe nu Nguluvi, khanji yumwene amumeenye uNguluvi.
\v 8 Leelo umuunu yuna asivageene avayine asimumeenye uNguluvi, kwa kiiva uNguluvi wa wugani.
\p
\v 9 UNguluvi yumwene wátusonelaga ulugano lwakwe kwa nsila ya kimufilikha uLusawo lwakwe mwene duguli mu nyi muno, baheene tipate uwuumi kishilila kunyaakwe.
\v 10 Ulu lulwene lugano kiija, tisili ose yuna tamuganaga uNguluvi! Leelo umwene wátuganaga ose, wámufilikha uLusawo lwakwe, ave shadanda, baheene awuuse uwunansi weesu na kitulingaania nu Nguluvi.
\v 11 Vagani vangu, uNguluvi kiiva wátuganaga ose ndeeni, yisakulwa kiija, na yuuse tigananaje.
\v 12 Kusiina umuunu yoyoona yuna amwajile uNguluvi kaa. Leelo nda tiganana, uNguluvi apihanga noose, uwugani waakwe wikwilana kunyeesu.
\p
\v 13 Ose tihanjile nu Nguluvi, woope uNguluvi ahanjile noose. Timeenye ndeeno, kwa kiiva atupeelile uNumbula waakwe.
\v 14 Ose taloleela na tikivabedela avanji kiija, uWiheesu uNguluvi wámufiliishe uLusawo lwakwe mu nyi kiija, ave Mukulusaaji wa vaanu.
\v 15 Umuunu yoyoona yuna iyiitikha pa vaanu kiija, uYeesu Lusawo lwa Nguluvi, uNguluvi apihanga nawo, woope apihanga nu Nguluvi.
\v 16 Lino, ose timeenye na kihuviilila kiija, uNguluvi ikitugana.
\p UNguluvi wa wugani. Yoyoona yuna iikhala mu lugano, yumwene apihanga nu Nguluvi, uNguluvi woope apihanga nawo.
\v 17 Kwa nsila iyo, uNguluvi ikwisa ulugano lwakwe mukhati yeesu, baheene tive nu wukhangafu mu lisiku ilya kihigwa inyi. Kiiva uwiikhasi weesu mu nyi muno, wuhwanana nu Yeesu shina akhandi iikhala.
\v 18 Pina pana lugano pasiina shitiilo, leelo ulugano lwa shiyooli luwuusa ishitiilo shoona, kwa kiiva kihigwa kukwene kukivagaha avaanu kiija vatiile. Umuunu yoyoona yuna ana shitiilo, ulugano lwa Nguluvi lusinakwile mukhati yaakwe.
\p
\v 19 Ose tina lugano kwa kiiva uNguluvi yumwene wátalaga kitugana.
\v 20 Umuunu nda ilogola kiija, ikimugana uNguluvi kuno ikimukhalalila umuhuvililaaji umuyine, uyo iiva mudehi. Timeenye kiija mudehi, kwa kiiva umuunu yuna asimugeene umuhuvililaaji muyine yuna ikimwaga kwa meeho, asikwiliile kimugana uNguluvi yuna asikimwaga.
\v 21 UNguluvi atupeelile indaji kiija, yoyoona yuna ikimugana uNguluvi, isakulwa kimugana nayu muhuvililaaji muyine.\f + \fr 4:21 \xt Yimba mu litaafili lya Njowo sa Valaawi 19:18; Luuju lwa Ndaji 6:4-5; Maluko 12:30-31.\f*
\c 5
\s Kiwumena uwunansi wa mu nyi
\p
\v 1 Umuunu yoyoona yuna ihuviilila kiija, uYeesu yu Mukulusaaji yuna uNguluvi wátahisaaga kimufilikha,\f + \fr 5:1 \fq Mukulusaaji yuna uNguluvi wátahisaaga kimufilikha: \ft Kwa Shiyunaani yiyandiikhwe \fqa Kilisito\fqa*. Yimba iliswi \fqa Kilisito\fqa* mu Maswi aMahensa. \f* umuunu uyo iiva asaviilwe nu Nguluvi. Umuunu yoyoona yuna ikimudobokha umusafi, ikimudobokha nayu mwana wa musafi uyo.
\v 2 Ndeeno timeenye kiija, tivageene avaana va Nguluvi, kwa nsila ya kimugana uNguluvi, na kiyinatila indaji saakwe.
\v 3 Kimugana uNguluvi kukwene kiyinatila indaji saakwe, khanji indaji saakwe sisili nkhamu.
\v 4 Umuunu yoyoona yuna asaviilwe nu Nguluvi, ikigamena aga mu nyi. Ndeeno tikigamena aga mu nyi, kwa lihuuvi lyesu.
\v 5 Wuli, yu naani yuna akwiliile kigamena aga mu nyi? Yu muunu yuna ihuviilila kiija, uYeesu Lusawo lwa Nguluvi.
\s Ishiyooli isha Yeesu Kilisito
\p
\v 6 ULusawo ulu yumwene uYeesu Kilisito yuna wáwonekhaga panu pa nyi, kihuma uluhaavi luna wátwinisiwaagwa mu malenga, mbakha uluhaavi luna idanda yaakwe yakunukhaga.
\v 7 Woope uNumbula uMunofu ibedela kiija, ago ga shiyooli, kwa kiiva uNumbula uMunofu yu shiyooli.
\v 8 Kuna vatatu vina vibedela imola isa Yeesu [kushaanya, uDaada, uLiswi nu Numbula uMunofu, vatatu ava shiinu shimo.
\v 9 Khanji kuna gatatu gina gibedela mu nyi],\f + \fr 5:9 \ft Amaswi aga, gakusiina mu mayandikhwa agamonga amakuulu. \f* uNumbula uMunofu, amalenga ni danda, gatatu ago gikitubedela lumo kiija, uYeesu Lusawo lwa Nguluvi. Nda tihuviilila ulubedelo lwa vaanu, tisakulwa kiluhuviilila ulubedelo lwa Nguluvi luna lukhome mandu. Ulubedelo ulo, lulwene luna uNguluvi ikuviilisa ulwa Lusawo lwakwe.
\p
\v 10 Umuunu yuna ikimuhuviilila uLusawo lwa Nguluvi, ahuviliile kiija, ulubedelo ulo lwa shiyooli. Leelo yuna asikimuhuviilila uNguluvi, ikimugaha uNguluvi kiiva mudehi, kwa kiiva asihuviliile ulubedelo luna Nguluvi wámuhumyaga uLusawo lwakwe.
\v 11 Ulubedelo ulo lulwene ulu, uNguluvi atupeelile uwuumi wa shiluta, uwuumi uwo tiipata kwa Lusawo lwakwe.
\v 12 Umuunu yuna ahanjile nu Lusawo lwa Nguluvi, ana wuumi uwo. Leelo yuna asihanjile nu Lusawo lwa Nguluvi, asiina uwuumi uwo.
\s Amaswi aga wudugo
\p
\v 13 Nikivayandishila amaswi aga, omwe vina mukimuhuviilila uLusawo lwa Nguluvi, baheene mumanye kiija, muna wuumi wa shiluta.
\v 14 Ose tina wukhangafu wukhome pa Nguluvi, kwa kiiva timeenye kiija ikitupulikha nda tikimulomba lyolyona mu lugano lwakwe.
\v 15 Timeenye kiija, ikitupulikha pina tikimulomba lyolyona, lulwene timeenye kiija ikitupeela gina tikimulomba.
\p
\v 16 Kuna wunansi wuna wusikimuviikha umuunu kutali nu Nguluvi shiluta. Umuunu nda ikimwaga umuhuvililaaji muyine iigaha uwunansi ngaja uwo, amufuunyile kwa Nguluvi, woope uNguluvi akhamupeela uwuumi. Yiiva ndeeno kwa vala vina viigaha uwunansi uwo. Leelo kuna wunansi wuna wukimuviikha umuunu kutali nu Nguluvi shiluta. One nisiijova umufunyilaje kwa Nguluvi kwa wunansi uwo.
\v 17 Kisenga lyolyona lina lisifwaya pa Nguluvi, kukwene kigaha uwunansi. Leelo lumo na ago, wukwali uwunansi wuna wusikimubaagula umuunu nu Nguluvi shiluta.
\p
\v 18 Timeenye kiija umuunu yoyoona yuna wáasawa nu Nguluvi, asikiyitenekha kigaha uwunansi, kwa kiiva uLusawo lwa Nguluvi ikimudiima. Ndeeno uMunansi yula uShetaani, asikwiliile kimugaha lyolyona.
\v 19 Timeenye kiija, ose tili vaana va Nguluvi, na kiija avaanu avanji woona vina vasikimuhuviilila uNguluvi, viitemwa nu Munansi yula uShetaani.
\v 20 Khanji timeenye kiija, uLusawo lwa Nguluvi wáyinsile mu nyi, wátupeela uwumanyi, baheene timumanye uNguluvi wa shiyooli. Tihanjile nu Nguluvi wa shiyooli, kwa nsila ya kihanga nu Lusawo lwakwe uYeesu Kilisito. Uyu yu Nguluvi wa shiyooli, khanji yumwene yuna ikitupeela uwuumi wa shiluta.
\p
\v 21 Vanangu, muveesaje meeho, musikhagafuunyaji amanguluvi.
