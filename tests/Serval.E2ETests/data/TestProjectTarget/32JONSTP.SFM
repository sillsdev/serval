\id JON - Sangu Bible Translation
\rem Re-published in 2011
\h Yoona
\toc2 Yoona
\toc1 Yoona
\mt1 Yoona
\imt Imola yina yilongola
\ip UYoona wáali mukuwamalago, kihuma ku lijumbi lya Gati Hefa ukho ku Isilaheli. Wáali lusawo lwa Amitaayi kihuma ku shimyanja sha Sabulooni, na wákheele luhaavi luna wáali atemile umutwa uYelobowamu uwa wuvili (2 Vatwa 14:25). Uluhaavi ulo, inyi iya ku Isilaheli yaali yina wulugu wukhome ni nyi iya Ashuulu. UNguluvi wámufiliishe uYoona kiita ku lijumbi ilikhome lya Ashuulu, lina lyali litambulwaga Ninaawi. Wáatile kivapavila avaanu vala kiiva vaali vanansi.
\ip Ilitaafili ili likitumanyisa kiija imota ya Nguluvi ya ku vamyanja woona. Khanji likitumanyisa kiija ulugulumilo lwa Nguluvi lusikwiliile kisivilwa nu muunu. UYoona wákhaanile inshemeelo ya Nguluvi, leelo kuunyuma wáatile kuna wáfiliikhwe na kisenga ngaja uNguluvi shina akhandi agulumiile. Kuwudugo uYoona wákhalasiwaagwa mandu, kiiva uNguluvi wávasungupiile ava ku Ninaawi.
\c 1
\s UYoona iijesa kimutyega uMUTWA uNguluvi
\p
\v 1 Pamwandi wáali akwali umuunu itambulwaga Yoona, lusawo lwa Amitaayi. Ilisiku limonga uMUTWA wámujovile uYoona,
\v 2 kiija ndeeni, “Wuukha ulute ku Ninaawi ku lijumbi lila ilikhome, uvapavile, kiiva uwunansi waanave wanikhatasa.”
\v 3 Leelo uYoona wáyansiise ulushuulo, wáfwatile insila yina yiita ku nyi yina yitambulwa Talashiishi, ikhaanaga kiita kisenga insengo ya MUTWA. Wáatile mbakha ku lijumbi lya Yopa, kisakula ishipugo shina shiiluta ku Talashiishi. Wáshaajile wáhomba uluyangalilo shi wáyangeele ishipugo, wáshuulile na vasenga nsengo ava mu shipugo kiita ku Talashiishi, ikhaanaga insengo ya MUTWA.
\p
\v 4 UMUTWA wáshifiliishe ishimfulumbwe ishikhome mu bahali, ishipugo shabunshiilwe shaali nkholeela na kideenyekha.
\v 5 Avasenga nsengo ava mu shipugo vatungumeele, valombile amanguluvi gaanave, na vayansiise kitaaga amasigo mu bahali kisheepusa uwufuno uwa mu shipugo. Uluhaavi ulo uYoona wáali ayiishile pansi sha mukhati mu shipugo, agoneleele utulo tufuno.
\v 6 Umukhome uwa shipugo wáali ijendaga jendaga, wámwajile agonile, wámulutiile wámujova, “Una shi owe yuna wigoneelela utulo? Lamukha ulombe ilinguluvi lyakho, pamonga ilinguluvi lyakho linga tusungupila na kitukulusa uwuumi weesu.”
\p
\v 7 Baheene avasenga nsengo ava mu shipugo vajoveene, “Tilagusanie tiwumanye uwuvi uwu watwaga kwa wunansi wa naani.” Baheene valaguseenie, ululagusanio lwamugwiliile uYoona.
\v 8 Apo vayansiise kimuposa vajeele, “Utujovele! Kwashi uwuvi uwu watwaga? Wisenga nsengo nshi? Wiihuma kwi? Uli mumyanja\f + \fr 1:8 \fq Umumyanja: \ft Uluganulo lwakwe kwa Shiswahili \fqa Kabila.\f* mushi?”
\v 9 UYoona wávajoveele, “One nili Muhebulaniya, nili mufuunya uMUTWA, uNguluvi uwa ku wulanga, yuna wáwumbaga ibahali ni nyi inyuumu.”
\p
\v 10 Wáyonjeleese kivataviilila kiija umwene akhandi ikimutyega uMUTWA. Vaganile kipulikha iso avasenga nsengo vala piiva shilile kitungumala, vamujova, “Lino waagaha shi ndeeni?”
\v 11 Uluhaavi ulo loona, ibahali yaali yipiyonjelelaga kinanjikha, vamuposiise uYoona, “Tikugahe shi baheene ibahali yisingamale?”
\v 12 UYoona wávajovile, “Munikhate munoose mu bahali, yoope ibahali yisisingamale, kiiva ishimfulumbwe ishi, shavaaga kwa wunansi wangu one.”
\p
\v 13 Leelo avasenga nsengo, vajimbile kikholojela amateela vafishe ku nyi inyuumu, leelo vagombwele kiiva ibahali yaali yiyonjelela kinanjikha mandu.
\v 14 Vamukholeele uMUTWA, vajovile, “Owe MUTWA tikikulomba usikhatubudaga kiiva tikimubuda umuunu uyu. Usikhatuhigaga kiiva tikunula idanda ya muunu uyu, nda ave agaya wunansi. Kiiva owe MUTWA, wadobokha kileeta aga goona gina gawonekha.”
\v 15 Vamutoolile uYoona, vamutosiise mu bahali, yoope ibahali yasingameele.
\v 16 Vamuswijile mandu uMUTWA, baheene vamushinjiile ifyadanda na kifinga ulufingo.
\p
\v 17 UMUTWA wáyijovile inswi inkhome yimumile uYoona, yamumilile. Woope wákheele mu wutumbu wa nswi, nsiku sitatu ishiminsi ni shilo.
\c 2
\s Ilifuunyo lya Yoona
\p
\v 1 UYoona pina wáali mukhati mu wutumbu wa nswi, wámulombile uMUTWA, uNguluvi waakwe.
\v 2 Wájeele,
\q “Pina naava mu malava gangu nakulomba, owe MUTWA,
\q na yuuwe wamuliisa.
\q Pina naava nkholeela kifikha ku wusimu, nakukhoolela,
\q na yuuwe wamuliisa inkhoolo yangu.
\q
\v 3 Pina waava unaajile pa shoogo
\q paakhati naakhati pa bahali,
\q amalenga minshi gamilima,
\q amavingu minshi ganishila pashaanya panyangu.
\q
\v 4 Hata nda nihiiva kiija unaajile kutali noowe, leelo nisilekha kikufuunya owe Nguluvi, yuna uli ku litengule lyakho ilifinje.
\q
\v 5 Amalenga gamilima one,
\q ishoogo shanigubishila shila lubali,
\q amayembeya aga mu bahali ganigubishila pa mutwe.
\q
\v 6 Nayiikha mbakha ku luutu lwa mu fidunda ifya mu bahali.
\q Naava niija nisihulute ku nyi inyamalyango amadinde bila kihuma shiluta shiluta,
\q leelo owe Mutwa Nguluvi wangu,
\q wánikulusa kiifwa.
\q
\v 7 Inumbula yangu pina yaava yiilwa kisilikha,
\q nakukumbukha owe MUTWA.
\q Amafuunyo gangu gakufishila pina waava,
\q mu litengule lyakho ilibaagule.
\q
\v 8 Avaanu vina vifuunya amanguluvi, gina gangaya mana.
\q Vikiyidindila vaveene kipata imota yaanave.
\q
\v 9 Leelo one nisikuyeyemele uluyeyemo ulwa kikuhonjesa,
\q na kikuhumisa ishadanda.
\q Ulufingo luna nafinga kunyaakho nisikumalile.
\q UMUTWA mwene duguli ikulusa.”
\p
\v 10 UMUTWA wáyijovile inswi yimudeeshe uYoona ku nyi inyuumu, yoope yaatile yamudeekha.
\c 3
\s UYoona iyinatila indaji ya MUTWA
\p
\v 1 UMUTWA wámujovile uYoona ulwa wuvili,
\v 2 kiija, “Luta ku Ninaawi kula ku lijumbi ilikhome lila, uvapavile iliswi lina nakujovile!”
\p
\v 3 UYoona wáwuushile iiluta ku Ninaawi, ngaja shishila shina wáali alajisiiwe nu MUTWA. Ilijumbi lya Ninaawi lyali likhome mandu.\f + \fr 3:3 \ft Nda uhulute mu lijumbi lila wipilima nsiku sitatu kishilila shila luvala.\f* Lwali lujendo lwa nsiku sitatu.
\v 4 Wáganile kifikha uYoona wáyinjiile mu lijumbi, wájendile kihuma lwamilaawu mbakha shaamihe, apiikhoma injanga kiija, “Sisigeele insiku mashumi gana shiishi, omwe mu vaanu va ku Ninaawi uNguluvi asivabude!”
\v 5 Avaanu ava ku Ninaawi vayitishiile iliswi lya Nguluvi, lina wávajoveele. Woope shila muunu, umunjaajila na yuna asili munjaajila, valeshile kiilya ishakiilya na kiingʼwa amalenga, vafwala amagunila. Vaagaha aga goona, ngaja shimanyilo sha kilambiisila.
\p
\v 6 Baheene iliswi lina wálogwele uYoona lyali limufishiile umutwa uwa ku Ninaawi, woope wálambisiile. Wáwuushile pa shitengo shaakwe isha wutwa, wáyawiile umwenda gwakwe ugwa shitwa, wáfwala iligunila na kikhala pa mafuliikho. Wáagaha aga goona kiwonensa kiija wálambiisila.
\v 7 Umutwa wávajovile avakhaaya ava ku Ninaawi, “One ni mutwa na vatambule vangu, tiihumya indaji. Pasikhaveesaga nu muunu yoyoona, ingʼombe awu ifidiimwa fyofyona fina fidiimwa, kusiina kiilya shiinu shoshoona, wala kiingʼwa.
\v 8 Avaanu woona vafwalaje amagunila, na fifidiimwa fyona mufifwasaaje amafwasi aga magunila. Khanji shila muunu, amufuunyaje uNguluvi kwa numbula yaakwe, aleshe inumbula imbi.
\v 9 Maanyi! Pamonga uNguluvi angaseetula ulugulumilo lwakwe aleshe kitukhalalila na kitubuda!”
\p
\v 10 UNguluvi wáganile kivaaga avaanu vala vaalekha uwunansi waanave, wáleshile shina akhandi agulumiile kivabuda.
\c 4
\s UYoona ikhalala kwa kiiva uNguluvi ana lusungu
\p
\v 1 UYoona wákhalasiiwe pina akhaweene uNguluvi asivabudile ava ku Ninaawi, woope wákhaleele mandu.
\v 2 UYoona wámulombile uMUTWA wájovile, “Pina nikhandi kukhaaya nahiivaga ukwiliile kivasungupila, lulwene najesaaga kisijila ku Talashiishi. Namanyaga kiija owe MUTWA uli wa wugani nu lusungu. Owe usikhalala nyangu, owe uli mwinshi wa lusungu, uli nkholeela kiseetula ulugulumilo lwakho luhaavi loloona lula usinanga.
\v 3 Lino ee MUTWA nikikulomba umbude, niiwona shiba one nifwe.”
\v 4 Woope uMUTWA wámugomoseese uYoona, “Shiyooli owe ukwiliile kikhalala?”
\p
\v 5 Pina wáali ashaanali uNguluvi asinavasungupile avaanu ava ku Ninaawi, uYoona wáhumile kunja ku lijumbi lya ku Ninaawi kulubali ulwa kunena. Wáatile wásenga ingono yaakwe, wákheele pa mumepo kuno ahepeleese shina hambi shiwonekha mu lijumbi lila.
\v 6 UMUTWA uNguluvi wálamwile kilemfya umuyemba, baheene uYoona wápeliilwe umumepo ugwa kisheepusa amalava ga lijuva gina akhandi nago, woope uYoona wágushendeveele gula umuyemba.
\v 7 Ilisiku lya wuvili kwaganile kihenga kunena, uNguluvi wáfiliishe imeenya yangʼengʼeene ishimelo, ishimelo shayuuma.
\v 8 Lyaganile kidibula ilijuva, uNguluvi wáleetile ilipepo ilinya lifushe kihuma kunena. Ilijuva lyamunyaanyile mandu uYoona pa mutwe, panangʼana asilishe. UYoona wájovile, “Shiba kiifwa.”
\p
\v 9 Baheene uNguluvi wámujovile uYoona, “Shiyooli owe ukwiliile kishikhalalila, pina shayuuma ishimelo ishi?” UYoona wámujovile, “Ee, niigaha lunofu kikhalala hata nda nifwe!”
\p
\v 10 UMUTWA wámujovile, “Owe ukugulavila umuyemba guna usikhagusenjeele insengo, hata kigulemfya, gwalembaga lijuva limo na kiyuuma lijuva limo.
\v 11 Na yuune wuli! Lusili lunofu kiyilavila iNinaawi ilijumbi lila ilikhome? Mukhati lina vaanu magana mashumi ishumi na magana mashumi gavili (120,000), vina vasikwiliile kimanya ilinofu ni livi, khanji mula muna fidiimwa finshi!”
