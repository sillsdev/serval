\id COL - Sangu Bible Translation
\rem Consultant-Checked December 2016 by André Kamphuis
\h Vakolosaayi
\toc2 Vakolosaayi
\toc1 Ibalula ya Pawulo kwa Vakolosaayi
\mt2 Ibalula ya Pawulo kwa
\mt1 Vakolosaayi
\imt Imola yina yilongola
\ip Ilijumbi lya Kolosaayi likhandi ulubali lwa kusikha mwa nyi yina insiku isi yitambulwa Wutuluki. Umwanandeje uPawulo asikhavajendeele avahuvililaaji va mu lijumbi ilyo, leelo wáyandikhaga ibalula iyi, kwa kiiva akhandi apuliishe kiija vakwali avamanyisaaji ava wudehi mu shipuga shila isha vahuvililaaji va Nguluvi. Avamanyisaaji awo vakhandi vimanyisa kiija, avahuvililaaji visakulwa kisiyinatila ingʼoma sa Vayahuudi, ngaja kiyinjisiwa ijando na kivafuunya avamalayikha, baheene vave vikimushendeefya uNguluvi.
\ip Ino uPawulo iyandikha ibalula iyi kivakumbusa avahuvililaaji ava kiija, yikhandi mfwa ya Kilisito yina yavakulusaaga. Ikivakumbusa kiija uKilisito ali kushaanya kwa Nguluvi, ikivatema avamalayikha woona, na fiinu fyona fina fikwali. Lulwene visakulwa kimufuunya uKilisito mwene duguli. Khanji ikivakumbusa kiija, injendo saanave siwonensaaje kiija, aveene vaanu vina vabagwilwe nu Nguluvi.
\tr \th1 Umulyango\th2 Gina gakwali mu litaafili ili
\tr \tc1 1:1-14\tc2 UPawulo ikivahunjila aVakolosaayi na kimuhonjesa uNguluvi
\tr \tc1 1:15-23\tc2 Uwukhome wa Kilisito nu wukulukho waakwe
\tr \tc1 1:24–2:5\tc2 Insengo ya Pawulo mu fipuga fya vahuvililaaji
\tr \tc1 2:6–3:4\tc2 UKilisito avakulwise avahuvililaaji kihuma mu miikho ga vaanu
\tr \tc1 3:5–4:1\tc2 Imanyisa shina avahuvililaaji visakulwa kikhala kwa wulindamafu, na kiiva ni njendo inofu
\tr \tc1 4:2-18\tc2 Inyunjila iya wudugo
\c 1
\s UPawulo ikivahunjila aVakolosaayi
\p
\v 1 Ibalula iyi yihumile kunyangu one Pawulo, yuna nili mwanandeje\f + \fr 1:1 \fq Mwanandeje: \ft Yimba iliswi ili mu Maswi aMahensa.\f* wa Kilisito\f + \fr 1:1 \fq Kilisito: \ft Liswi lya Shiyunaani. Kwa Shihebulaniya viija \fqa Mesiya\fqa*. Yimba iliswi \fqa Kilisito\fqa* mu Maswi aMahensa.\f* Yeesu, ngaja shina akhandi isakula uNguluvi, lumo nu muhuvililaaji muyeesu, uTimoteo.
\v 2 Tikivayandishila omwe vabaagule va Nguluvi ava ku lijumbi lya Kolosaayi, vahuvililaaji vayeesu kwa kilungana nu Kilisito, vahuvililaaji vayinatifu.
\p Imota nu wulindamafu kihuma kwa Nguluvi uWiheesu, five lumo noomwe.
\s Kifuunya na kihonjesa
\p
\v 3 Wiila pina tikivafuunyila, tikimuhonjesa uNguluvi, uDaada wa Mutwa weesu uYeesu Kilisito.
\v 4 Tiigaha ndeeno, kwa kiiva tipuliishe kiija, mukimuhuviilila mandu uKilisito Yeesu na kivagana avahuvililaaji woona ava Nguluvi.
\v 5 Ilihuuvi nu lugano ulo, fipinsiwa nu luhuviililo lwa wuumi wa shiluta luna uNguluvi avavishiile kunyaakwe. Mwapulikhaga imola isa lihuviililo ilyo, kihuma ulwamwandi pina mwakhomelwagwa iliswi lya shiyooli, uluganulo lwakwe iMola iNofu.
\v 6 Imola iyo yina yafikhaga kunyeenyu, yiyalaalila mu nyi soona. Yikivaseetusa avaanu ngaja shina yavasetulaga omwe kihuma uluhaavi luna mwapulikhaga imola iya mota ya Nguluvi na kimanya ishiyooli shaakwe shina shishwali.
\v 7 Mwayimanyisaaga iMola iNofu iyo kihuma kwa Epafula, uyo mugani, muvanda muyeesu, khanji yuna isenga insengo ya Kilisito kwa wuyinatifu, kwa kiiva yeenyu.
\v 8 Umwene wátujovela imola isa lugano lwenyu, luna lupinsiwa nu Numbula uMunofu.\f + \fr 1:8 \fq Numbula uMunofu: \ft Yimba iliswi ili mu Maswi aMahensa.\f*
\p
\v 9 Kwa kiiva ya ilyo, tikivafuunyila kwa Nguluvi nsiku soona, kihuma uluhaavi luna tapulikhaga imola seenyu. Tikimufuunya uNguluvi kiija, avapeele mumanye gina isakula mugahe, kishilila mu wumanyi nu luhala kihuma kwa Numbula waakwe.
\v 10 Baheene mukhale shina idobokha uMutwa uYeesu\f + \fr 1:10 \fq UMutwa uYeesu: \ft Yimba iliswi \fqa Mutwa\fqa* mu Maswi aMahensa.\f* na kimushendeefya kwa shila nsila. Khanji mukhome amakhomo kwa kiwonensa insengo inofu, muyonjelele kimumanya mandu uNguluvi.
\v 11 Tilomba uNguluvi ave ikivajinia kwa ngufu yaakwe inkhome, kiija mugugumile mu goona kusiina kikhatala. Ino, muve nu lushendeewo
\v 12 mukimuhonjesa uWiheesu, kwa kiiva wávagaha muhanje uwuhaasi wa vabaagule mu Wutwa wa wuvalafu.
\v 13 Atukulwise kihuma mu wutwa wa nshiisi, atuhamiise na kituyinjisa mu Wutwa wa Lusawo lwakwe,\f + \fr 1:13 \fq Lusawo lwakwe: \ft Yimba iliswi \fqa Lusawo lwa Nguluvi\fqa* mu Maswi aMahensa.\f* uMugani.
\v 14 Kwa kishilila uLusawo lwakwe, tikulusiiwe, uluganulo lwakwe kiija, tisajiilwe uwunansi weesu.
\s Insengo nu wukhome wa Kilisito
\q
\v 15 UNguluvi iwonekha kishilila uLusawo lwakwe, hata nda tisikwiliile kimwaga uNguluvi yumwene.
\q ULusawo lwakwe ana wutawulilwa kwa wuwumbaaji woona.
\q
\v 16 Kishilila kwa mwene, uNguluvi wáwumbile ifiinu fyona,
\q fina fili kushaanya na fina fili mu nyi,
\q fina fiwonekha na fina fisiwonekha,
\q wuve wutawulilwa, awu wutwa, awu wukhome, awu ngufu.
\q UNguluvi wáwumbile fyona kishilila kwa Lusawo na kwa kiiva ya yuuyo uLusawo.
\q
\v 17 Umwene akhandi akwali pina fisinawumbwe ifiinu fyona,
\q khanji ikifigaha ifiinu fyona five shiinu shimo.
\q
\v 18 Umwene mutwe gwa muvili,
\q uluganulo lwakwe Mutwa wa shipuga sha vahuvililaaji.
\q Umwene yumwene shiyanso,
\q khanji wa wutasi kifyukha kihuma kwa vina vafwile,\f + \fr 1:18 \fq Wa wutasi kifyukha kihuma kwa vina vafwile: \ft UYeesu wa wutasi kifyukha na kiluta ku wuumi wa shiluta. Leelo avaanu avanji vafyukhaga na kiifwa khanji, ngaja uLaasalo. \f*
\q baheene ave wa wutasi mu fiinu fyona.
\q
\v 19 UNguluvi wágahaga ndeeno, kwa kiiva wádobokhaga kiija,
\q uwukwilano waakwe woona wuve kwa Lusawo.\f + \fr 1:19 \xt Yimba mu litaafili lya Vakolosaayi 2:9.\f*
\q
\v 20 Khanji kishilila kwa Lusawo, uNguluvi wáfilinganiaga ifiinu fyona nu mwene,
\q yive ifiinu fina fikwali mu nyi awu fina fikwali kushaanya.
\q Uluganulo lwakwe, wáviikhaga uwulindamafu kishilila idanda ya Lusawo yina yakunukhaga pa musalaaba.
\b
\p
\v 21 Apo paanyuma na yuumwe mukhandi kutali nu Nguluvi khanji mukhandi valugu vaakwe, kwa kiiva ya mahiiva ni ngʼoma seenyu imbi. Leelo lino, uNguluvi avalingeenie nu mwene,
\v 22 kwa kishilila umuvili gwa Kilisito, uluganulo lwakwe, kiifwa kwa mwene. Wágahaga ndeeno baheene avaleete pamwene muve vagolofu, kungaya wunansi khanji musipiikhwa.
\v 23 Musiive ndeeno nda mukiyitenekha kimuhuviilila uYeesu. Muyijiniaje na kiiva ni ngufu, muluyinatilaje uluhuviililo luna mwapataga kishilila iMola iNofu yina mwapulikhaga. Iyi yiyeene Mola Nofu yina yakhomwagwa kwa vaanu woona va mu nyi, khanji one Pawulo nili muvanda wa Mola iNofu iyo.
\s Insengo sa Pawulo mu fipuga fya vahuvililaaji
\p
\v 24 Lino nishendeevela amalava gangu, kiiva niilava kwa kiiva yeenyu. Khanji mu muvili gwangu, nihanga mu malava ga Kilisito gina gikiyitenekha kwa kiiva ya muvili gwakwe, shisheene shipuga sha vahuvililaaji.\f + \fr 1:24 \xt Yimba mu litaafili lya Vafilipi 3:10-11.\f*
\v 25 UNguluvi aniviishile nive muvanda wa shipuga isho sha vahuvililaaji vaakwe, kiija nivakhome omwe iliswi lyakwe shina lishwali.
\v 26 Iliswi ilyo lilyene lya wufiho, lina likhandi lifihiilwe kihuma pawukuulu kwa fisafi fyona, leelo lino, ligubutwilwe bahawuvalafu kwa vahuvililaaji va Nguluvi.\f + \fr 1:26 \xt Yimba mu litaafili lya Vaefeso 3:3-5.\f*
\v 27 Awo vaveene vina uNguluvi wádobokhaga kivagubutulila iliswi ilyo ilya wufiho shina lishwali nu wutupikho uwukhome kwa vina vasili Vayahuudi. Iliswi lya wufiho uwo kiija uKilisito ali mu numbula seenyu, khanji umwene ikivapeela uluhuviililo kiija, mukhahanga mu wutupikho wa Nguluvi.
\p
\v 28 UKilisito uyo yumwene yuna tikimukhoma, tikivapavila na kivamanyisa kwa wumanyi woona avaanu woona, kiija tivaleete woona pa Nguluvi vina vakhangeele kwa kiiva vahanjile mwa Kilisito.
\v 29 Lulwene nisenga insengo na kiyihumya kishilila ingufu inkhome sina uKilisito anipeelile.
\c 2
\p
\v 1 Nidobokha mumanye shina nisenga insengo kwa ludali, kwa kiiva yeenyu na kwa kiiva ya vahuvililaaji va Yeesu ava ku lijumbi lya Lawodikiya, na kwa vanji woona vina vasinatanganaje noone.
\v 2 Niigaha ndeeno baheene inumbula seenyu sikhangale na kihanga lumo mu lugano, nu wumanyi wuna wukivapeela ishiyooli. Baheene mumanye imola sa Nguluvi sina sikhandi sifihiilwe, uluganulo lwakwe, uKilisito yumwene.
\v 3 Mukhati yaakwe mumwene muna gafihiilwe amanofu goona aga wumanyi nu luhala.
\v 4 Lino nikivayandishila ago, kiija musikhayitikhaji umuunu yoyoona avajanjilise kwa maswi ga kivakwehelesa.
\v 5 Nilogola ndeeno hata nda nili kutali noomwe, inumbula yangu yili lumo noomwe. Nishendeeva kwa kiiva napulikha shina muhanjile nu wujimfu weenyu wa lihuuvi lyenyu mwa Kilisito.
\s Kilungana nu Kilisito
\p
\v 6 Lino, mukimuhuviilila uKilisito Yeesu, kiija umwene yu Mutwa, ndeeno muyitenekhaje kimuyinatila.
\v 7 Yijiniaji kwa mwene, mukhangalaje mu lihuuvi ngaja shina mwayimanyisaaga. Khanji muve mukimuhonjesa mandu uNguluvi.
\v 8 Muyivavalaje, umuunu yoyoona asikhavayasaaji kwa mamanyiso aga wudehi gina gasikwiliile kivatanga. Amamanyiso ago, ngʼoma sa vaanu hela, khanji mahiiva ga mu nyi muno,\f + \fr 2:8 \fq Mahiiva ga mu nyi muno: \ft Uluganulo ulunji lukwiliile kiiva, \fqa Ngufu sina siitema mu nyi iyi.\f* gasiihuma kwa Kilisito.
\v 9 Musikhayitikhaji umuunu kivajanga, kwa kiiva uwukwilano woona uwa Nguluvi, wuli mu muvili gwa Kilisito.
\v 10 Na yuumwe mwawuposheela uwuumi woona kwa kilungana nu Kilisito, umwene ali pashaanya ya wutwa nu wutawulilwa woona wuna wuli mu nyi yina yisiwonekha.
\v 11 Pina mwalunganaga nu Kilisito, mukhayinjisiiwe ijando. Musikhayinjisiiwe ijando na mawokho ga vaanu,\f + \fr 2:11 \fq Musikhayinjisiiwe ijando na mawokho ga vaanu: \ft Yimba iliswi \fqa Kiyinjila ijando\fqa* mu Maswi aMahensa.\f* leelo mukhayinjisiiwe ijando nu Kilisito yumwene, uluganulo lwakwe, uKilisito wávahumyaga mu wiikhasi weenyu uwa wunansi.
\v 12 Khanji pina mwatwinisiwaagwa, uwiikhasi weenyu uwa wunansi wasilwagwa lumo nu Kilisito. Khanji mwafyukhaga lumo nawo, kwa kiiva mwahuvililaga ingufu sa Nguluvi, yuna wámufyusaaga kihuma kwa vina vafwile.
\v 13 Khanji mukhandi mufwile kwa kiiva ya wunansi weenyu, na mavili geenyu aga wunansi gasikhandi gayinjisiiwe ijando. Leelo uNguluvi wávafyusaaga lumo nu Kilisito Yeesu. Uluganulo lwakwe, wátusaajila uwunansi weesu woona.
\v 14 UNguluvi wágahaga ngaja kiwuusa ibalula yina yikhandi yikitusitaakha ose, mu litaafili ilya mukhole gwesu. UNguluvi wáwusaaga ibalula iyo pina uKilisito wákhomelelwagwa pa musalaaba na kiifwa.
\v 15 Pa musalaaba apo, uNguluvi wágapokhaga amalungu uwutwa nu wutawulilwa, wágamena kwa lushimo na wágayegula bahawuvalafu.
\s Uwuyeeshelo uwa mu miikho
\p
\v 16 Lino, musikhamupulisaaji umuunu yoyoona yuna ikivahiga kwa mwikho ugwa kiilya ifyakiilya, ugwa fingʼwelo, ugwa shiwungo isha diini, ugwa shiwungo isha mwesi umupya pina guyansa kiwonekha, awu umwikho ugwa lijuva lya Sabaato.\f + \fr 2:16 \fq Lijuva lya Sabaato: \ft Yimba iliswi \fqa Sabaato\fqa* mu Maswi aMahensa.\f*
\v 17 Goona ago, gali ngaja mumepo gwa gala gina gakhayinsa, amaswi aga shiyooli giwonekha mwa Kilisito.
\v 18 Musikhamupulisaaji umuunu yoyoona yuna ikiyitumfya kwa wuhuugu uwa wudehi, yuna ikivafuunya avamalayikha.\f + \fr 2:18 \fq Avamalayikha: \ft Yimba iliswi \fqa Malayikha\fqa* mu Maswi aMahensa. \f* Iigaha ndeeno kwa kiiva ihuviilila amahilu. Umuunu uyo asikhavapokhaga injoola yeenyu iya wiikhasi wa shiluta, uyo muyasu, ana mahiiva mavi aga mu nyi.
\v 19 Khanji uyo ayibagwile mwene kwa Kilisito, yuna ngaja mutwe gwa muvili. Avahuvililaaji va Kilisito vali ngaja muvili guna gulungeene ni filungo ni nkhole nyinshi. Kihuma kwa Kilisito, umuvili gwipata ishakiilya na kikula ngaja shina isakula uNguluvi.
\p
\v 20 UKilisito pina wáfwile, uwiikhasi weenyu uwa wunansi wasilwagwa lumo nu mwene, ndeeno uwiikhasi weenyu wuna wutemiilwe ni ngʼoma sa vaanu,\f + \fr 2:20 \fq Ngʼoma sa vaanu: \ft Uluganulo ulunji lukwiliile kiiva, \fqa Numbula sina siitema mu nyi iyi.\f* waasila. Lino, kwashi mwikhala ngaja vaanu va mu nyi iyi na kiyinatila ingʼoma kiija,
\v 21 “Musikhakhataji ishi, musikhapyasaaji, awu musikhajesaaji isho!”
\v 22 Goona ago, ndaji na mamanyiso ga vaanu hela, gina gilutana ni fiinu fina finanjikha pina fyasenjelwa insengo.
\v 23 Shiyooli, vina viyinatila indaji iso viwonekha kiija vana wumanyi. Viyinatila amiikho gina vayivishiile vaveene, uwuhuugu wa wudehi na kigutema umuvili kwa wukhali. Leelo indaji iso sina vayivishiile vaveene, sisikwiliile kiwusivila uwupafu uwuvi uwa muvili.
\c 3
\p
\v 1 Lino, kwa kiiva uNguluvi wávafyusa lumo nu Kilisito, inumbula seenyu sidobokhaje aga kushaanya, kuna uKilisito akheele ku liwokho ilya kundiilo ilya Nguluvi, mu luvala ulwa lishima likhome mandu.
\v 2 Musikhahiivaji aga mu nyi muno, leelo hiivaji gina gali kushaanya,
\v 3 kwa kiiva uwiikhasi weenyu uwa wunansi wafwisaga na mwafyukhaga lumo nu Kilisito. Lino mwikhala lumo nu Kilisito pa Nguluvi, leelo uwuumi uwupya uwo, wusiwonekha.
\v 4 UKilisito wuumi weenyu, khanji pina akhawonekha, na yuumwe mukhawonekha lumo nu mwene na kiiva mu wutupikho waakwe.
\s Uwiikhasi uwupya
\p
\v 5 Baheene lino musikhagasenjelaji amavili geenyu, insengo sa mu nyi ngaja uwushemi, uwaafu, uwupafu wa kigonana na vaanu ava kunja, uwupafu uwuvi, nu wupafu uwa fiinu. Uwupafu uwo, kukwene kigafuunya amanguluvi.
\v 6 Kwa kiiva ya ago, ululawo lwa nkhalasi ya Nguluvi luyinsa kwa vanansi.
\v 7 Na yuumwe paanyuma, mukhandi mwigaha ago pina mukhandi mwikhala kwa kigayinatila.
\v 8 Lino leelo, lekhaji khabisa, inkhalasi soona, uwuvi, amaligo ni njowo imbi, sina sisifwaya mu malomo geenyu.
\v 9 Musikhajovelanaji uwudehi, kwa kiiva mwawuyaawula uwiikhasi weenyu uwa wunansi lumo ni nsengo saakwe,
\v 10 mwawuyinatila uwiikhasi uwupya. UNguluvi yumwene apikiwuwumba uwiikhasi uwupya uwo, kilingana ni shihwano shaakwe umwene, baheene mumumanye wunofu uNguluvi.
\v 11 Ndeeno, kusiina uwupaayo wa Muyahuudi na yuna asili Muyahuudi, yuna ayinjisiiwe ijando, awu yuna asiyinjisiiwe ijando, umuyinsano awu umuyinsa na malenga, umuvanda awu yuna asili muvanda.\f + \fr 3:11 \xt Yimba mu litaafili lya Vagalatiya 3:27-28; 6:15; Valuumi 10:12.\f* Leelo uKilisito yumwene yuna isakulwa mu goona hela, khanji ali mu numbula sa vahuvililaaji woona.
\p
\v 12 Lino omwe mubagwilwe nu Nguluvi, khanji vagolofu vina avageene, ndeeno muveesaje ni numbula ya lusungu, uwunofu, kiyiyiisa, uwuhuugu, nu lugugumilo.
\v 13 Mugugumilanaje, na nda umuunu ana liswi lya kimupiikha umuyine, musajilanaje ngaja shina uMutwa uYeesu avasajiile omwe.
\v 14 Ilikhome mandu mu ago goona mugananaje, kwa kiiva ulugano lulwene luna lukutuviikha woona mu shipuga ishinofu shina shikhamiliishe.
\v 15 Uwulindamafu wa Kilisito wuvalongosaaje mu numbula seenyu, uwulindamafu uwo wuweene mwashemelwagwa kiiva muvili gumo. Khanji, muveesaje mukimuhonjesa uNguluvi.
\v 16 Iliswi lya Kilisito livateme mandu mu mahiiva geenyu na gina mwigaha mu wiikhasi. Mumanyisaniaje na kipavilana kwa wumanyi woona. Mumuyeyemelelaje uNguluvi kwa numbula seenyu, lumo na kimuhonjesa kwa njeyemo sa Sabuli ni njeyemo isa kimutupikha.
\v 17 Gogoona gina mwijova awu kisenga, sengaji ngaja shina yisakulwa kwa vaanu vina vikimuhuviilila uMutwa uYeesu, mukimuhonjesa uNguluvi uWiheesu, kishilila umwene.
\s Uwiikhasi uwunofu mu nanda sa vahuvililaaji va Yeesu
\p
\v 18 Omwe vashimaayi, vatiilaji avagoosi veenyu ngaja shina yisakulwa kwa vaanu vina vikimuhuviilila uMutwa uYeesu.\f + \fr 3:18 \xt Yimba mu litaafili lya Vaefeso 5:22.\f*
\v 19 Na yuumwe vagoosi, muvaganaje avadala veenyu, musikhaveesaji vakhali kuveene.
\v 20 Na yuumwe vaana, vatiilaji avasafi veenyu mu goona, kwa kiiva kigaha ndeeno, ishendeeva uMutwa uYeesu.
\v 21 Na yuumwe vawiheesu, musikhavakhalasaaji avaneenyu, kiija vasilaave vayoolopwe mu numbula.
\v 22 Na yuumwe vavanda, vatiilaji avatwa veenyu va mu nyi kwa nsengo soona, khanji musikhagahaji ndeeno pina vikivaloleela, baheene muyiwonense kiija mufwaya. Leelo, muvatiilaje wiila kwa numbula yoona kwa kiiva ya kimutiila uMutwa uYeesu.
\v 23 Lyolyona lina mwisenga, sengaji kwa numbula yoona, muveesaje musenga ngaja shina mukimusenjela uMutwa uYeesu, musikhaveesaji ngaja mukimusenjela muunu.
\v 24 Kumbukhaji kiija, uMutwa yuna mukimusenjela yu Kilisito, umwene akhavapeela ulutono luna avavishiile.
\v 25 Leelo yoyoona yuna iigaha uwunansi, akhaposheela kilingana nu wunansi waakwe, kwa kiiva uNguluvi asibaniilila muunu yoyoona.
\c 4
\nb
\v 1 Omwe vatwa, muvagahilaje avavanda veenyu kwa lugoto luna lufwaya na kwa wunofu. Muveesaje nu luuju kiija, omwe khanji munawo uMutwa wa kushaanya.
\s Amalajiso
\p
\v 2 Mumufuunyaje uNguluvi nsiku soona, muveesaje meeho khanji mumuhonjesaaje.
\v 3 Mutufunyilaje na yuuse, baheene uNguluvi atudindulile insila ya kikhoma iliswi lyakwe, lina likhandi lifihiilwe mbakha pina wáyinsaga uKilisito. One nidindiilwe mu shifungo kwa kiiva ya kikhoma imola iso.
\v 4 Munifunyilaje kiija, nive ni ngufu isa kikhoma bahawuvalafu shina yisakulwa kilogola.
\v 5 Muveesaje nu wumanyi pina muhanjile na vaanu vina vasili vahuvililaaji va Yeesu, musenjelaje wunofu uluhaavi loona luna munalo.\f + \fr 4:5 \xt Yimba mu litaafili lya Vaefeso 5:15-16.\f*
\v 6 Amaswi geenyu gave manofu khanji gina gifwaya, mumanye kimuyankha wunofu shila muunu.
\s Inyunjila iya wudugo
\p
\v 7 UTikiko lukholo lwesu mugani, muvanda muyinatifu, khanji musenga nsengo muyeesu mu nsengo ya Mutwa uYeesu. Uyo yumwene akhavajovela imola sangu soona.
\v 8 Lulwene namufilikha kunyeenyu kiija, avataviilile imola seesu na kivayishilisa.
\v 9 Iyinsa lumo nu Onesimo, ulukholo lwesu mugani na muyinatifu, khanji muunu wa kunyeenyu. Vasivajovele goona gina gisenjekha panyeesu apa.
\p
\v 10 UAlisitaliko yuna afunjiilwe lumo noone mu shifungo, ikivahunjila. Woope uMaluko ubinaamu wa Balinaaba ikivahunjila. Mwayanushila amalajiso gina gamulenjile umwene, pina akhafikha kunyeenyu muyanushilaji wunofu.
\v 11 Woope uYoshuwa yuna itambulwa Yusito, ikivahunjila. Mu Vayahuudi vamonga vina vaposheelile ilihuuvi, awo vatatu hela vaveene vavanda vayangu mu nsengo ya Wutwa wa Nguluvi\f + \fr 4:11 \fq Wutwa wa Nguluvi: \ft Yimba iliswi ili mu Maswi aMahensa.\f* lumo noone. Awo vikinitanjilisa mandu one.
\v 12 UEpafula umuunu wa kunyeenyu, muvanda wa Kilisito Yeesu, ikivahunjila. Wiila ikiyihumya kivafuunyila omwe kiija, mujinaje na muveesaje vakhangafu na kiiva vajimfu kwa goona gina uNguluvi isakula.
\v 13 Nikimwaga ikiyihumya kisenga insengo kwa ludali, kwa kiiva yeenyu na kwa vaanu va lijumbi lya Lawodikiya na va lijumbi lya Hiyelapoli.
\v 14 ULuuka muhusi weesu mugani nu Deema, vikivahunjila.
\v 15 Muvahunjilaje avahuvililaaji vayeesu vina vali ku Lawodikiya. Khanji mumuhunjilaje uNimfa uwulumbu weesu mu lihuuvi ni shipuga sha vahuvililaaji vina vitangaana kukhaaya yaakwe.
\p
\v 16 Pina vakhayimba ibalula iyi kunyeenyu, mujiniaje kiija shoope shiyimba ishipuga sha vahuvililaaji ava ku Lawodikiya. Omwe khanji sakulaji insila iya kiyimba ibalula yina vaposheelaga aValawodikiya.
\v 17 Mumujovele uAlikipo kiija, amale wunofu insengo yina uMutwa uYeesu amupeelile.
\v 18 \sig Niyandikha aga kwa liwokho lyangu, one Pawulo nikivahunjila.\sig* Muveesaje nu luuju kiija, nidindiilwe mu shifungo. Imota ya Nguluvi yive lumo noomwe.
