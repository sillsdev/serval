\id EPH - SANGU Bible Translation
\rem TA-check done in May 2017 by Andy Huber Consultant-check done in September 2017 by Richard Cox
\h Vaefeso
\toc2 Vaefeso
\toc1 Ibalula ya Pawulo kwa Vaefeso
\mt2 Ibalula ya Pawulo kwa
\mt1 Vaefeso
\imt Imola yina yilongola
\ip Ilijumbi ilikhome lya Efeso, likhandi mu nyi yina insiku isi yitambulwa Wutuluki. UPawulo wákheele na kikhoma iMola iNofu mu nyi yila, maakha gatatu (\xt Nsengo sa Vanandeje 19\xt*). Avaanu vinshi vamuhuvililaga uYeesu mu lijumbi ilyo na majumbi gina gali nkholeela. Mu luhaavi ulunji, pina ali ku shifungo ku Luumi, wávayandishilaga ibalula iyi, kivamanyisa kiija ilihuuvi lyanave mwa Yeesu likhandi mu lugoto lwa Nguluvi, ulwa kiija uKilisito ave Mutwa wa fyona, mu nyi na kushaanya kwa Nguluvi.
\tr \th1 Umulyango\th2 Gina gakwali mu litaafili ili
\tr \tc1 1:1-2\tc2 UPawulo ikivahunjila aVaefeso
\tr \tc1 1:3–3:21\tc2 Itaviilila shina uNguluvi ikivakulusa avaanu vaakwe kihuma mu wunansi waanave, na kivalingaania nu Yeesu Kilisito kwa nsila ya kiifwa na kifyukha kwa Yeesu
\tr \tc1 4:1–6:20\tc2 Imanyisa kiija avahuvililaaji visakulwa kikhala kwa wulindamafu na kiiva ni njendo inofu mu shipuga sha vahuvililaaji na mukhaaya saanave
\tr \tc1 6:21-24\tc2 Amaswi aga wudugo
\c 1
\s UPawulo ikivahunjila aVaefeso
\p
\v 1 Ibalula iyi yihumile kunyangu one Pawulo, yuna nili mwanandeje\f + \fr 1:1 \fq Mwanandeje: \ft Yimba iliswi ili mu Maswi aMahensa.\f* wa Kilisito\f + \fr 1:1 \fq Kilisito: \ft Liswi lya Shiyunaani. Kwa Shihebulaniya viija \fqa Mesiya\fqa*. Yimba iliswi \fqa Kilisito\fqa* mu Maswi aMahensa.\f* Yeesu ngaja shina akhandi isakula uNguluvi.
\p Nikivayandishila omwe muna mwikhala [mu lijumbi lya Efeso],\f + \fr 1:1 \ft Amaswi aga, gakusiina mu mayandikhwa agamonga amakuulu. \f* muna muli vabaagule va Nguluvi, khanji mukimuhuviilila uKilisito Yeesu.
\p
\v 2 Imota nu wulindamafu kihuma kwa Nguluvi uWiheesu nu Mutwa uYeesu Kilisito, five lumo noomwe.
\s UNguluvi atunwajwe kwa lugoto lwakwe ulwa kivakulusa avaanu
\p
\v 3 Atunwajwe uNguluvi, uDaada wa Mutwa weesu uYeesu Kilisito! Umwene atuyimiliile kwa luyimiililo loona ulwa shinumbula luna lwihuma kushaanya kwa Nguluvi. Uluyimiililo ulo tikiluposheela, kwa kiiva tilungeene nu Kilisito.
\v 4 Uluhaavi uNguluvi pina akhandi ashaanali kiwumba inyi, wátuhagulaga kiija tive vaanu vaakwe, kwa nsila ya kilungana kwesu nu Kilisito. Wágahaga ndeeno baheene tive vagolofu, vina tisipiikhwa pamwene. Kwa kiiva ya kitugana ose,
\v 5 uNguluvi wálamulaga kihuma pawukuulu kituviikha kiiva vaana vaakwe, kishilila kwa Yeesu Kilisito. Wálamulaga kigaha ndeeno, kwa kiiva shiisho ndeeno shina yikimushendeefya,
\v 6 baheene woona timusufye uNguluvi kwa mota yaakwe iya kiswiga. Imota iyo wátupeelaga kishilila kwa Lusawo lwakwe,\f + \fr 1:6 \fq Lusawo lwakwe: \ft Yimba iliswi \fqa Lusawo lwa Nguluvi\fqa* mu Maswi aMahensa.\f* uMugani.
\v 7 Kishilila idanda ya Kilisito pina wáfwisaga pa musalaaba, tikulusiiwe, uluganulo lwakwe kiija, tisajiilwe uwunansi weesu. Aga gasenjekhaga kwa kiiva ya wukhome wa mota yaakwe,
\v 8 yina atupeelile mandu. UNguluvi wátupeelaga imota iyo mandu, khanji wátupeelaga uluhala loona nu wumanyi.
\v 9 Wátugahaga kilumanya ulugoto lwakwe ulwa wufiho. Wágahaga ndeeno kwa kiiva shiisho ndeeno shina yikimushendeefya. Ulugoto ulo wálamulaga kiwonensa kishilila kwa Kilisito.
\v 10 Ulugoto lwa Nguluvi lulwene ulu, nda uluhaavi luna aluhagwile pina lukhava lwafikha, akhafikungaania lumo ifiwumbwa fyona, fina fikwali mu nyi awu fina fikwali kushaanya. Khanji akhamugaha uKilisito ave mukhome wa fiwumbwa ifyo.
\p
\v 11 Ifiinu fyona fisenjekha kwa kiiva ya lugoto nu wulamulaaji wa Nguluvi. Woope uNguluvi kihuma pawukuulu wátuhagulaga ose ti Vayahuudi, kiija tive vaana vaakwe kwa nsila ya kilungana nu Kilisito.
\v 12 Wágahaga ndeeno, kiija ose vina tili Vayahuudi vina tatalaga kimuhuviilila uKilisito, tive tikimusufya uNguluvi kwa wutupikho waakwe.
\v 13 Omwe khanji vina musili Vayahuudi, mwapulikhaga iliswi lya shiyooli, uluganulo lwakwe iMola iNofu iya Nguluvi yina yikivakulusa. Mwaganaga kipulikha, mwamuhuviilila uKilisito, woope uNguluvi ngaja wávavavaga kiwonensa kiija, muli vaakwe. Uluvawo ulo, yu Numbula uMunofu\f + \fr 1:13 \fq Numbula uMunofu: \ft Yimba iliswi ili mu Maswi aMahensa.\f* yuna wátahisaaga kitupeela.
\v 14 UNguluvi wátupeelaga uNumbula waakwe ave ngaja shiinu sha kikhomekha, ikitubedela kiija tikhaposheela uwuhaasi kihuma kwa mwene, mbakha uluhaavi pina akhasa kitukulusa khabisa ose ti vaanu vaakwe. UNguluvi wágahaga ndeeno, kiija timusufye umwene kwa wutupikho waakwe!
\s UPawulo ikivafuunyila aVaefeso
\p
\v 15 Nikimuhonjesa uNguluvi, kwa kiiva ya njowo iso soona sina wátugahilaga. Kihuma pina napulikhaga kiija mukimuhuviilila uMutwa uYeesu na kivagana avahuvililaaji woona va Nguluvi,
\v 16 nisileshile kimuhonjesa uNguluvi kwa kiiva yeenyu na nikivakumbukha luhaavi loona mu mafuunyo gangu.
\v 17 Nilomba kiija, uNguluvi wa Mutwa weesu uYeesu Kilisito, uWiheesu wa wutupikho, avapeele uwumanyi nu wugubutulo kihuma kwa Numbula uMunofu kiija, mumumanye mandu.
\v 18 Khanji nilomba avadindule ameeho ga mu numbula, baheene mumanye wunofu shila shina avashemeleele kiija muposheele, baheene muveesaje nu luhuviililo ulwa shiyooli. Ishiinu isho wusi wa wuhaasi uwunya wutupikho wuna wátahisaaga kivapeela avabaagule vaakwe.
\v 19 Khanji mumanye ingufu saakwe inkhome. Ingufu iso sisenga insengo mu numbula seesu vina timuhuviliile uYeesu. Ingufu iso, silingaana ni ngufu yaakwe inkhome
\v 20 yina uNguluvi wámufyusaaga uKilisito kihuma kwa vina vafwile na kimuviikha kushaanya kwa mwene ku liwokho lyakwe ilya kundiilo, mu luvala ulwa lishima likhome mandu.
\v 21 Ukho uKilisito mukhome kishila uwutwa nu wutawulilwa woona, hata ifiwumbwa fyona ifinya wutawulilwa, kiyansisa uluhaavi ulu na luna luyinsa.
\v 22 UNguluvi wámupeelile ingufu ya kitema ifiinu fyona na kimuviikha mu shipuga sha vahuvililaaji kiija, ave Mukhome kwa fiinu fyona ngaja mutwe mu muvili.
\v 23 Ishipuga sha vahuvililaaji, ngaja muvili gwa Kilisito. Umwene ikwisa ifiinu fyona shila luvala.
\c 2
\s UNguluvi ikulusa kwa mota yaakwe
\p
\v 1 Ulwamwandi, omwe mukhandi mufwile, kwa kiiva mukhandi musileshile indaji sa Nguluvi na kigaha uwunansi.
\v 2 Mukhandi mwifwata injendo mbi ngaja vaanu vanji va mu nyi iyi. Khanji mukhandi mukimufwata uShetaani\f + \fr 2:2 \fq UShetaani: \ft Yimba iliswi \fqa Shetaani\fqa* mu Maswi aMahensa. \f* yuna iitema amalungu, uluhaavi ulu isenga insengo mu numbula sa vaanu vina vasikimuyinatila uNguluvi.
\v 3 Shiyooli ose woona takhalaga ngaja aveene. Tikhandi tifwata uwupafu uwuvi uwa muvili, lulwene tikhandi tisenga goona gina uluhala lwesu lwa wunansi lukhandi luhiiva na kisakula. Tasawaagwa ni numbula ya wunansi ngaja avanji woona, ndeeno ose woona tikhandi tijenda kwa lulafisiwo lukhome lwa Nguluvi kwa kiiva ya wunansi weesu.
\p
\v 4 Leelo uNguluvi ana lusungu mandu nu lugano lwakwe lukhome.
\v 5 Kwa kiiva ya ilyo, wávafyusaaga lumo nu Kilisito Yeesu. Wágahaga ndeeno uluhaavi lula luna tikhandi tifwile, kwa kiiva tikhandi vanansi. Kwa mota yaakwe, uNguluvi wátukulusaaga,
\v 6 wátufyusaaga lumo nu Kilisito Yeesu. UNguluvi wátuviikha kiiva lumo nawo mu Wutwa waakwe kushaanya kwa mwene.
\v 7 UNguluvi wágahaga injowo soona iso, baheene uluhaavi luna luyinsa awonense imota yaakwe inkhome mandu kunyeesu. Iwonensa imota iyo kwa lusungu lwakwe, luna ikituwonensa kishilila kwa Kilisito Yeesu.
\v 8 Kwa mota yaakwe uNguluvi wávakulusa kwa kimuhuviilila uKilisito. Shiyooli, uwukulukho uwo wusihumiilila noomwe, leelo lutono lwa bule kihuma kwa Nguluvi.
\v 9 Musikhapeliilwe uwukulukho kwa nsengo seenyu inofu, baheene yoyoona asilaave ayisufye.
\v 10 Ose fiwumbwa fipya fya Nguluvi. Umwene atuwumbile wupya kwa nsila ya kitulungania nu Kilisito Yeesu, baheene tisenje insengo inofu. Insengo iso uNguluvi wásiviikhaga kihuma pawukuulu, baheene ose tive tikisisenga.
\s UNguluvi avalunganiise aVayahuudi na vina vasili Vayahuudi kishilila kwa Kilisito
\p
\v 11 Baheene lino, omwe vina musikhasaviilwe mu shimyanja sha Vayahuudi, aVayahuudi vakhandi vikivasala omwe vikivajova “vasiyinjisiiwe ijando.”\f + \fr 2:11 \fq Vasiyinjisiiwe ijando: \ft AVayahuudi vakhandi vikivasala vina vasili Vayahuudi. Vakhandi vihiiva kiija, aVayahuudi vaanu va Nguluvi kwa kiiva vayinjisiiwe ijando. Yimba iliswi \fqa Kiyinjila ijando\fqa* mu Maswi aMahensa.\f* Leelo kivayinjisa umuvili ijando ukho, nsengo yina yiigahwa na vaanu mu muvili hela, omwe mukumbukhaje shina mukhandi palwamwandi,
\v 12 uluhaavi lula musikhandi lumo nu Kilisito. Mukhandi ngaja vayinsano, kiiva musikhandi lumo na Vaisilaheli avaanu va Nguluvi. Omwe musikhandi muhanjile mu lutaahiso lwa lufingo nu Nguluvi.\f + \fr 2:12 \fq Lufingo nu Nguluvi: \ft Yimba iliswi \fqa Lufingo\fqa* mu Maswi aMahensa.\f* Khanji mukhandi mwikhala mu nyi musihuviilila hata kimumanya uNguluvi.
\v 13 Mukhandi kutali nu Nguluvi, leelo lino wávaleeta nkholeela kishilila idanda ya Kilisito pina wáfwisaga pa musalaaba, kwa kiiva mulunganisiiwe nu Kilisito Yeesu.
\p
\v 14 UKilisito yumwene yuna aleetile uwulindamafu paakhati yeesu, ose Vayahuudi na omwe vina musili Vayahuudi. Atugahile ose vina tikhandi tibagunkheene, kiiva shipuga shimo. Wáwusaaga uwulugu wuna wukhandi wutubaguleenie ngaja luhengo kwa nsila ya mfwa yaakwe pa musalaaba.
\v 15 Indaji isa Vayahuudi sina malajiso minshi, leelo uKilisito wásiwusaaga. Wágahaga ndeeno, kiija ose Vayahuudi na omwe muna musili Vayahuudi tive shipuga shimo, kwa nsila ya kilunganisiwa nu mwene. Shiisho ndeeno wátugahaga kiiva nu wulindamafu.
\v 16 Kwa nsila ya mfwa yaakwe pa musalaaba, wáwusaaga uwulugu wa Vayahuudi na vina vasili Vayahuudi na kiiva ngaja muvili gumo. Khanji wávalingaania woona nu Nguluvi.
\v 17 Wáyinsile kikhoma iMola iNofu ya kileeta uwulindamafu, kunyeenyu omwe muna mukhandi kutali nu Nguluvi na kunyeesu ose ti Vayahuudi vina tikhandi nkholeela nawo.
\v 18 Ago gageene tagahilwagwa nu Kilisito, gikitugaha ose ti Vayahuudi na omwe muna musili Vayahuudi kimuvejeela uWiheesu kwa nsila ya Numbula yumo yuyula.
\p
\v 19 Baheene lino, omwe musili vayinsano wala vashila nsila khanji. Leelo vaana va Nguluvi, khanji muli vakhaaya lumo na vabaagule vaakwe avanji.
\v 20 Muli ngaja mangʼanga gina vasenjeele inanda. Woope avanandeje na vakuwamalago vali ngaja luutu lwa nanda iyo. Khanji uKilisito Yeesu yumwene ali ngaja lingʼanga likhome lya ku mbogonyo ya nanda iyo.
\v 21 Mwa mwene tilungeene lumo na kijina ngaja shina ilingʼanga ilikhome ilyo lilunganiise inanda yoona. Ikitugaha kiiva nanda mbaagule kishilila kwa Mutwa uYeesu.\f + \fr 2:21 \fq Mutwa uYeesu: \ft Yimba iliswi \fqa Mutwa\fqa* mu Maswi aMahensa. \f*
\v 22 Lino, kwa nsila ya kilungana nu mwene, na yuumwe muna musili Vayahuudi musengwa pashaanya ya luutu lwa nanda iyo yina uNguluvi iikhala. UNguluvi iikhala mu nanda kwa nsila ya Numbula waakwe.
\c 3
\s Insengo ya Pawulo kwa vina vasili Vayahuudi
\p
\v 1 Kwa kiiva ya ago, one Pawulo yuna nidindiilwe mu shifungo kwa kiiva ya kisenga insengo ya Kilisito Yeesu, kunyeenyu omwe muna musili Vayahuudi, nikivafuunyila kwa Nguluvi.
\v 2 Shiyooli nihuviilila kiija, mupuliishe kiija uNguluvi kwa lusungu lwakwe aniviishile nive muvanda waakwe wa kikhoma iMola yaakwe kunyeenyu.
\v 3 Ngaja shina navayandishila,\f + \fr 3:3 \xt Yimba mu litaafili lya Vaefeso 1:9-10; 2:11-22.\f* uNguluvi wánigubutulilaga iliswi lya wufiho waakwe, kwa nsila ya kinitwiwushila.
\v 4 Pina muyimba ago gina navayandishila, hambi mwimanya shina nimeenye iliswi ulwa Kilisito, lina likhandi lifihiilwe.
\v 5 Uluhaavi loona ulwa pawukuulu, uNguluvi asikhavajoveele avaanu iliswi ilya wufiho uwo. Leelo lino, wávajovelaga avanandeje na vakuwamalago, awo vabaagule vaakwe kwa nsila ya Numbula waakwe.
\v 6 Iliswi ilya wufiho ilyo lilyene ili, kwa nsila ya kiyihuviilila iMola iNofu, woona vina vasili Vayahuudi na Vayahuudi, vihaala lumo imota sina uNguluvi wávayandalilaga avaanu vaakwe. Viiva lumo ngaja filungo fya muvili. Lulwene kiija, kishilila kwa Kilisito Yeesu viposheela lumo ulutaahiso luna uNguluvi wátahisaaga kivayimiilila aVayahuudi.
\p
\v 7 UNguluvi kwa lusungu lwakwe ni ngufu saakwe inkhome, aniviishile nive muvanda waakwe wa kikhoma iMola iNofu.
\v 8 Hata nda nisikwiliile kiiva ngaja shina vashwali avagolofu woona, uNguluvi wánipeelaga imota. Wánipeelaga insengo iya kikhoma kwa vina vasili Vayahuudi uwusi winshi wuna wungaya shijelo, yina yipatinkhana mwa Yeesu Kilisito.
\v 9 UNguluvi yumwene Muwumbaaji wa fiinu fyona, wánibagulaga kiija, nivasoonele avaanu woona iliswi lya wufiho shina lisenjekha. Iliswi ilyo, likhandi lifihiilwe kihuma pashiyanso sha nyi.
\v 10 Leelo kwa luhaavi ulu, uwumanyi waakwe wuna wuli winshi, wumanyishe kwa vina viitema na vanya wutawulilwa mu nyi yina yisiwonekha, kwa nsila ya shipuga sha vahuvililaaji.
\v 11 Ulo lulwene lukhandi lugoto lwa Nguluvi kihuma uluhaavi loona ulwa pawukuulu. Wáwukwisaaga kishilila insengo yina uMutwa weesu uKilisito Yeesu wágahaga.
\v 12 Kwa nsila ya kilungana nu Yeesu Kilisito na kimuhuviilila umwene, tivejeela pa Nguluvi bila kitiila.
\v 13 Lino nikivalomba musikhayolopwaji, kwa kiiva ya malava gina niilava kwa kiiva yeenyu. Amalava ago, gikivaleetela uwutupikho shiluta.
\s UPawulo ikivafuunyila avahuvililaaji ava ku Efeso
\p
\v 14 Baheene nda nihiive ulugoto ulo ulwa Wiheesu, nifugama pamwene na kimufuunya.
\v 15 Umwene yu shiyanso sha wuumi kwa fiwumbwa fyona fina fili kushaanya na fina fili mu nyi.\f + \fr 3:15 \ft Kwa Shiyunaani yiyandiikhwe, \fqa Umwene yu Wiheesu wa fikholo fyona ifya kushaanya ni fya mu nyi. \f*
\v 16 Nilomba kiija, kilingana nu wutupikho waakwe uwukhome, avapeelaje ingufu kishilila uNumbula waakwe, mujine mu numbula seenyu.
\v 17 Khanji nikivafuunyila kiija, kwa nsila ya lihuuvi, uKilisito ave iikhala mu numbula seenyu. Apo baheene ulugano lwakwe, lusiive lukivapeela ingufu ya kiyiima kwa wukhangafu ngaja mupishi guna guyisiise mandu indela saakwe mu nyi, awu ngaja nanda yina yisenjiilwe mu luutu uluumu.
\v 18 UNguluvi avapeelaje omwe lumo na vagolofu vaakwe avanji woona, ingufu isa kimanya shina uKilisito atuganile. Umwene atuganile kwa lugano lwa kiswiga, khanji luna lusina shijelo.\f + \fr 3:18 \fq Lusina shijelo: \ft UPawulo itambula fijelo finshi kiwonensa kiija ulugano lwa Kilisito lusina shijelo.\f*
\v 19 Nilomba kiija, mumanye shina ulugano lwa Kilisito shina lukhome, ulwene lwishila uwumanyi wa vaanu woona. Baheene musiive vagolofu ngaja uNguluvi.
\p
\v 20 UNguluvi atunwajwe! Shiyooli akwiliile kitugahila amakhome mandu kishila gina tilomba na kihiiva! Akwiliile kitugahila ago, kwa kiiva ingufu saakwe sisenga insengo mu numbula seesu.
\v 21 UNguluvi atupikhwe shiluta na shiluta, kwa wukhome waakwe wuna wuwonekha mu shipuga sha vahuvililaaji vaakwe na kwa Kilisito Yeesu! Amina.
\c 4
\s Avahuvililaaji va Yeesu visakulwa kiiva shiinu shimo
\p
\v 1 Lino one yuna nidindiilwe mu shifungo kwa kiiva ya kisenga insengo ya Mutwa uYeesu, nikivalomba mandu muveesaje ni njendo sina silutana nu lushemeelo lwenyu, luna mushemeliilwe nu Nguluvi.
\v 2 Muyiyisaaje na kiiva vahuugu kwa goona. Mugugumilanaje na kisajilana kwa lugano.
\v 3 Muveesaje mwijimba kishiyangalila ishipuga sheenyu shina talunganisiwaagwa nu Numbula uMunofu, kwa kikhala papaamo kwa wulindamafu.
\v 4 Ose woona tilungeene ngaja filungo fya muvili gumo, khanji tina Numbula uMunofu yumo. Ndeeno, tishemeliilwe nu Nguluvi kiiva mu luhuviililo lumo.
\v 5 UMutwa weesu ali yumo, ilihuuvi limo nu wutwiniaji weesu wuli wumo.
\v 6 Tina Nguluvi yumo, uyo yumwene Wiheesu woona. Umwene ikivatema woona, isenga insengo kwa woona, khanji akwali mu vaanu vaakwe woona.
\p
\v 7 Leelo munyeesu uKilisito wátuyimililaga shila muunu, kwa shipeelwa shaakwe, kilingana shina idobokha umwene kitawula.
\v 8 Lulwene aMayandikhwa aManofu giijova,
\q “Wáganaga kiluta kushaanya,
\q wálutaga na vina vagalwilwe vinshi,
\q wávapeela ulutono avaanu vaakwe.”\f + \fr 4:8 \xt Yimba mu litaafili lya Sabuli 68:18.\f*
\m
\v 9 Lino amaswi gina giijova, “Wáganaga kiluta kushaanya,” uluganulo lwakwe kiija shi? Lulwene kiija, pina asinaalute kushaanya kwa Nguluvi, wáyiikhaga pansi mbakha mu nyi.
\v 10 Umwene yuna wáyiikhaga mu nyi muno mbakha ku wusimu, yumwene wálutaga kushaanya mandu, baheene ave akwali shila luvala.
\p
\v 11 UKilisito wávayimililaga avaanu kwa fipeelwa paayo paayo. Avanji wávabagulaga vave vanandeje, avanji vave vakuwamalago, avanji vave vakhomaaji va Mola iNofu, avanji woope vave vadimaaji, khanji vamanyisaaji.
\v 12 Wágahaga ndeeno, baheene avayandaale avahuvililaaji va Nguluvi kisenga insengo yaakwe uNguluvi, na vahuvililaaji va Yeesu Kilisito vajine mu lihuuvi.
\v 13 Iliswi ilyo, likhalutiilila mbakha ose woona tikhava vavaamo mu lihuuvi lyesu na kimumanya uLusawo lwa Nguluvi. Tikhava vaanu vina vakhajina mu lihuuvi, khanji tikhakwilana ngaja uKilisito yumwene.
\v 14 Baheene tisikhava ngaja vaana, vina vali ngaja shipugo shina shivevelusiwa kuno na ukho ni lipepo na mavingu. Lulwene kiija, avamanyisaaji va wudehi vasikhatujanga kwa wusugu nu wudehi waanave.
\v 15 Leelo tikhafwata ishiyooli kwa lugano, baheene tikule na kifikha kiiva ngaja uKilisito mu goona. Umwene kunyeesu ali ngaja mutwe gwa muvili.
\v 16 Inkhole sa muvili, silungeene ni filungo fyona ifya mu muvili. Ngaja shina ifilungo fyona fisakulwa kisenga insengo, shiisho ndeeno nagu muvili goope gwisakulwa kikula na kijina wunofu. Shilushwali na yuuse woona ndeeno tilungeene kwa Kilisito. Lino, woona nda tisenga insengo yina umwene atupeelile, baheene tikhajina kwa kiganana mandu.
\s Avavanda va Yeesu visakulwa kiiva ni njendo inofu
\p
\v 17 Lino, nikivapavila na kivakuviilisa kwa ngufu isa Mutwa uYeesu. Kiyansa lino, musikhakhalaji ngaja vaanu vina vasikimuhuviilila uNguluvi, amahiiva gaanave ga hofyo.
\v 18 Khanji uluhala lwanave luli mu nshiisi, uluganulo lwakwe vasishimeenye ishiyooli sha Nguluvi. Avaanu awo vali kutali nu wuumi wuna uNguluvi ikivapeela avaanu vaakwe, kwa kiiva vasiyimeenye insila yaakwe, khanji inumbula saanave nyuumu.
\v 19 Avaanu awo, vangaya nsoni, insengo yaanave kigaha uwushemi ni njowo inshaafu sina sili paayo paayo. Vidobokha mandu kigaha ago.
\p
\v 20 Leelo omwe musikhayimanyiise ndeeno ulwa mola isa Kilisito,
\v 21 umwene yuna shiyanso sha shiyooli shoona. Nimeenye kiija, mwapulikhaga wunofu imola na mamanyiso gaakwe.
\v 22 Mwamanyisiwaagwa kilekha injendo seenyu imbi, uwiikhasi weenyu uwa wunansi, wuna winangwa nu wupafu wuna wukivajanga.
\v 23 Khanji mwamanyisiwaagwa kiija, uNumbula wa Nguluvi avaseetule amahiiva geenyu gave mapya.
\v 24 Khanji muwuyinatile uwiikhasi weenyu uwupya, ngaja shina uNguluvi wávawumbaga muhwanane nawo. Muveesaje vanofu na vagolofu mu shiyooli.
\p
\v 25 Ndeeno muleshe kilogola uwudehi. Shila muunu isakulwa ave ikimujovela umuyine injowo isa shiyooli, kiiva woona tili lumo mwa Kilisito ngaja filungo fya muvili gumo.\f + \fr 4:25 \xt Yimba mu litaafili lya Sekhaliya 8:16.\f*
\v 26 Pina mukhaleele, musikhayitikhaji kitemwa ni nkhalasi yeenyu mbakha mugahe uwunansi.\f + \fr 4:26 \xt Yimba mu litaafili lya Sabuli 4:4.\f* Khanji musikhaveesaji ni nkhalasi mbakha pina liisota ilijuva.
\v 27 Musikhamupeelaji uShetaani imwenshe mu wiikhasi weenyu.
\v 28 Umuhiiji asikhahiijaga khanji, leelo asengaje insengo kwa mawokho gaakwe yumwene, baheene ave iipata ifiinu ifya kimutanga umwene na kivagavila avanji vina vashepushiilwe.
\v 29 Musikhalogolaji injowo imbi, leelo mulogolaje injowo inofu sina sikivajinia avayeenyu ngaja shina yisakulwa, baheene vina vipuliisa vave viipata ulutono.
\v 30 Musikhamuhonsaaji uNumbula uMunofu wa Nguluvi kisugumilwa. Kiiva umwene shivavilo sha Nguluvi kwa vaanu, lwa kiwonensa kiija ilisiku limonga akhayinsa kivakulusa omwe.
\v 31 Lino wulekhaji uwushungu ni nkhalasi na makhaananio, amaligo nu wuvi woona wa paayo paayo.
\v 32 Leelo mugahilanaje amanofu na kisungupilana. Musajilanaje ngaja uNguluvi shina wávasajilaga kwa nsila ya Kilisito.
\c 5
\s Ulujendo luna lufwaya kwa vahuvililaaji va Yeesu
\p
\v 1 Lino muveesaje mufwatanisa shina iigaha uNguluvi, kwa kiiva omwe muli vanaakwe vina avageene mandu.
\v 2 Vaganaji avaanu luhaavi loona, ngaja shina uKilisito atuganile na kiifwa kwa kiiva yeesu. Wáyihumyaga ngaja shadanda sha mununsi munofu guna gukimushendeefya uNguluvi.
\p
\v 3 Lino omwe musikhasengaji injowo sina sihonsa avaanu vavajove kiija, muli vashemi, vaafu na vapafu va fiinu, kwa kiiva injendo iso sisisakulwa kwa vagolofu va Nguluvi.
\v 4 Khanji musikhalogolaji injowo isa nsoni ni sa wuyasu awu isa wuyegufu. Leelo mumuhonjesaaje uNguluvi luhaavi loona.
\v 5 Yisakulwa mumanye kiija, umushemi, umwafu yuna ijenda na vadala va kunja nu mupafu uwa fiinu, vasikhahaala uWutwa wa Kilisito nu Nguluvi.\f + \fr 5:5 \fq UWutwa wa Kilisito nu Nguluvi: \ft Yimba iliswi \fqa Wutwa wa Nguluvi\fqa* mu Maswi aMahensa.\f* Umuunu umupafu wa fiinu, uyo muunu yuna ifuunya amanguluvi.
\v 6 Musikhayitikhaji umuunu yoyoona kivalulungania kwa njowo isa hofyo, kwa kiiva inkhalasi ya Nguluvi yivayinsiile avaanu woona vina vasikimutiila.
\v 7 Baheene lino, musikhahangaji na vaanu vina viigaha ago.
\s Uwiikhasi wa vahuvililaaji va Kilisito wuve ngaja wuvalafu
\p
\v 8 Ulwamwandi omwe mukhandi mu nshiisi, leelo kihuma pina mwalunganisiwaagwa nu Mutwa uYeesu, mukhandi mu wuvalafu. Baheene lino muve mwikhala ngaja avaanu vina vali mu wuvalafu.
\v 9 Nilogola ndeeno, kwa kiiva avaanu vina vali mu wuvalafu, viigaha amanofu, amagolofu na ga shiyooli, uluhaavi loona.
\v 10 Sakulaji kisenga gina gikimushendeefya uMutwa uNguluvi.
\v 11 Musikhahangaji na vaanu vina viigaha injowo sa nshiisi, sina sisifwaya. Leelo ago mugakhajilaje.
\v 12 Shiyooli, usikwiliile hata kigalogola ago gina avaanu awo vikigasenga kwa wufiho, kwa kiiva ga nsoni.
\v 13 Leelo nda gave mu wuvalafu, giwonekha shina gashwali, kiiva uwuvalafu wusigamulishe.
\v 14 Uwuvalafu wuweene wuna wiigaha ifiinu fiwoneshe. Aga gageene gikivaviikha avayandikhaaji va njeyemo kiija ndeeni,
\b
\q “Lamukha owe muunu yuna ugoneleele utulo!
\q Fyukha owe muunu yuna ufwile.
\q Baheene uKilisito woope, asikumulishe.”
\b
\p
\v 15 Baheene lino, muyiyangalilaje mu wiikhasi weenyu, musikhaveesaji ngaja vayasu, leelo ngaja vanya wumanyi.
\v 16 Sengaji amanofu luhaavi loona, kwa kiiva insiku isi mbi.
\v 17 Musikhaveesaji vayasu, leelo sakulaji kigaha gina uMutwa uYeesu idobokha mugasengaje.
\v 18 Khanji musikhagaalaji, kwa kiiva uwugaasi wunanga uwiikhasi wa muunu. Leelo mwisakulwa mumemesewaajwe uNumbula wa Nguluvi.
\v 19 Baheene muve muyeyemelelana kwa numbula seenyu, injeyemo sa sabuli, kwa njeyemo isa kimutupikha uMutwa.
\v 20 Muve mukimuhonjesa uNguluvi uWiheesu mu goona kwa luhaavi loona, kwa litaawa lya Mutwa weesu uYeesu Kilisito.
\s Uwiikhasi wuna wisakulwa kwa mugoosi nu mudala waakwe
\p
\v 21 Muve mutiilana yuumwe kwa yuumwe, kwa kiiva mukimutiila Kilisito.
\p
\v 22 Omwe vashimaayi, vatiilaji avagoosi veenyu, ngaja shina mukimutiila uMutwa weesu uYeesu.
\v 23 Nilogola ndeeno, kwa kiiva umugoosi yumwene mutwe gwa mudala waakwe. Yiiva ngaja uKilisito woope mutwe gwa shipuga sha vahuvililaaji. Uyo yumwene mukulusaaji wa vahuvililaaji, vina muvili gwakwe.
\v 24 Baheene lino, omwe vashimaayi mwisakulwa muvatiilaje avagoosi veenyu mu goona, ngaja avahuvililaaji shina vikimutiila uKilisito.
\p
\v 25 Na yuumwe vagoosi, muvaganaje avadala veenyu, ngaja uKilisito shina wáshiganaga ishipuga shaakwe isha vahuvililaaji, wáyihumyaga na kiifwa kwa kiiva ya isho.
\v 26 Wáyihumyaga kiifwa, kiija ashivalase ishipuga sha Nguluvi na malenga ga liswi lyakwe, shive shigolofu.
\v 27 Wágahaga ndeeno, baheene ayileetele ishipuga sha vahuvililaaji vina vingʼaala, vangaya wushaafu wala nkwaji, hata wuvi wowoona.
\v 28 Shiisho ndeeno avagoosi woope visakulwa kivagana avadala vaanave ngaja shina vikigagana amavili gaanave. Umugoosi yuna ikimugana umudala waakwe, uyo iiva ayigeene yumwene.
\v 29 Kusiina umuunu yuna ikigukhalalila umuvili gwakwe, leelo shila muunu iilya ishakiilya na kiyisunga. Shiisho ndeeno shilushwali, uKilisito woope ikishisunga ishipuga sha vahuvililaaji vaakwe,
\v 30 kwa kiiva ose tili ngaja filungo fya mu muvili gwakwe.
\v 31 Ngaja shina giijova aMayandikhwa aManofu kiija, “Kwa kiiva ya ilyo, umugoosi akhamulekha uwiihe nu maayi waakwe, baheene asiikhale nu mudala waakwe, vavili awo vasiive muvili gumo.”\f + \fr 5:31 \xt Yimba mu litaafili lya Shiyanso 2:24.\f*
\v 32 Amaswi aga, uluganulo lwakwe lutyejile mandu, leelo one niijova kiija amaswi aga, gilogolela ulwa Kilisito ni shipuga sha vahuvililaaji vaakwe.
\v 33 Lino na yuumwe nikivajovela woona kiija, shila mugoosi amuganaje umudala waakwe ngaja shina ikiyigana yumwene, khanji nayu mudala woope amutiilaje umugoosi waakwe.
\c 6
\s Shina visakulwa kikhala avaana na vasafi vaanave
\p
\v 1 Omwe vaana, vatiilaji avasafi veenyu ngaja shina yisakulwa kwa vaanu vina vamuhuviliile uMutwa uYeesu, kwa kiiva kigaha ndeeno, shisheene shiinu shinofu.
\v 2 Indaji iyi iya wutasi ya kitaahisa, yiija, “Umutiilaje uwiiho nu maayi waakho,
\v 3 baheene uyimiililwe nu Nguluvi na kikhala maakha minshi mu nyi.”\f + \fr 6:2-3 \xt Yimba mu litaafili lya Kihuma 20:12; Luuju lwa Ndaji 5:16.\f*
\v 4 Na yuumwe vawiheesu, musikhavaleevaji avaneenyu, leelo muvasungaje kwa mapavilo ga Mutwa uYeesu na kivamanyisa amamanyiso gaakwe.
\s Shina visakulwa kikhala avavanda na vatwa vaanave
\p
\v 5 Omwe vavanda, vatiilaji avatwa veenyu va mu nyi. Gahaji ndeeno kwa kitiila na kitetema, kwa wugolofu wa numbula, ngaja shina mukimusenjela uKilisito.
\v 6 Musikhagahaji ndeeno pina avaanu vikivaloleela, baheene muyiwonense kiija mufwaya. Leelo muvatiilaje ngaja vavanda va Kilisito, muvasenjelaje kwa numbula inofu ngaja shina isakula uNguluvi.
\v 7 Muvasenjelaje kwa wushendeefu, ngaja mukimusenjela insengo uMutwa uYeesu, musikhavasenjelaji vaanu hela.
\v 8 Mumanyaje kiija, uMutwa uYeesu akhamupeela ulutono umuunu yoyoona kwa nsengo yaakwe inofu yina isenga, ave muvanda awu asili muvanda.
\v 9 Na yuumwe vatwa, muvagahilaje amanofu avavanda veenyu. Musikhavatisaaji, kwa kiiva mumeenye uMutwa waanave nu Mutwa weenyu ali yumo, ali kushaanya kwa Nguluvi. Uwuhigo waakwe wa shiyooli kwa vaanu woona, khanji umwene asibaniilila avaanu.
\s Insila ya kitovana uwulugu na kimumena uShetaani
\p
\v 10 Ino injowo sa kimaliisisa niijova, mujinaje mwa Mutwa uYeesu, na mu ngufu saakwe inkhome.
\v 11 Mufwale amenda goona aga kitovana uwulugu gina mupeelwa nu Nguluvi, baheene muyisivile mu wusugu woona uwa Shetaani.
\v 12 Gahaji ndeeno, kwa kiiva uwulugu uwu, tisitovana na vaanu. Leelo titovana na malungu aga ngufu imbi isa wutawulilwa, sina siitema mu nyi iyi iya nshiisi, na vasulukhali va malungu aga mu nyi yina yisiwonekha bahawuvalafu.
\p
\v 13 Kwa kiiva ya ago, fwalaji amenda goona aga kitovalilana ku wulugu woona, gina mupeelwa nu Nguluvi, baheene mukwiliile kimena nsiku soona, pina uwunansi wukivayinsila. Lino, pina mwamala goona aga kitovana nu wulugu, mwijina.\fig |hk00194c.jpg|col|||Amenda aga musulukhali wa wulugu|6:13\fig*
\v 14 Ino, yipinyaji kwa wulugu uwo. Ishiyooli shive ngaja lukhova mu figudi fyenyu, ni njendo seenyu sina ngolofu pa Nguluvi, sive ngaja ngula ya kisivila pa shifuva.
\v 15 Khanji, ngaja shina umusulukhali ifwala indaatu pina ikiyipinya ku wulugu, na yuumwe huvililaji iMola iNofu yina yileeta uwulindamafu, pina mukiyipinya kitovana nu Shetaani.
\v 16 Lumo na ago goona, muhuvililaji uNguluvi kwa goona. Yiiva ngaja ingula shina yisenga insengo, lyope ilihuuvi lisivila indibulo sa mooto sina siihuma kwa Munansi yula uShetaani.
\v 17 Khanji, posheelaji kwa Nguluvi uwukulukho waakwe ni liswi lyakwe. Uwukulukho wiiva ngaja nkhofyolo ya shuuma yina umusulukhali ifwala ku wulugu, yoope iMola iNofu yiiva ngaja panga yina mupeelwa nu Numbula uMunofu.
\p
\v 18 Lino, fuunyaji luhaavi loona kwa mafuunyo goona, ngaja shina uNumbula uMunofu ikivalongosa. Pina mwifuunya, musikhakhatalaji kivafuunyila avagolofu woona ava Nguluvi.
\v 19 Nifunyilaji na yuune kiija, uNguluvi ave ikinipeela amaswi ga kilogola, shila pina nikhava niikhoma ulwa Yeesu Kilisito. Baheene nive niyalaalisa bila shitiilo iliswi lya wufiho lina uNguluvi wáligubutulaga mu Mola iNofu.
\v 20 One nilogola iliswi ilyo ulwa Yeesu Kilisito, ilyo lilyene linihonsiise one kidindilwa mu shifungo. Ndeeno munifunyilaje kwa Nguluvi, kiija niyiteneshe kiyalaalisa kwa wujimfu ngaja shina nisakulwa.
\s Amaswi aga wudugo
\p
\v 21 UTikiko lukholo lwesu mugani, khanji muvanda muyinatifu wa Mutwa uYeesu, akhavajovela goona, baheene na yuumwe mumanye shina nikiyitenekha na shina nisenga lino.
\v 22 Lulwene namufilikha kunyeenyu kiija, avataviilile imola seesu na kivayishilisa.
\p
\v 23 Omwe vahuvililaaji vayangu, uwulindamafu, ulugano lumo ni lihuuvi kihuma kwa Nguluvi uWiheesu nu Mutwa weesu uYeesu Kilisito, five lumo noomwe.
\v 24 Imota ya Nguluvi yive lumo noomwe woona, vina vamugeene uMutwa weesu uYeesu Kilisito kwa lugano luna lungaya wudugo.
