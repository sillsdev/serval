\id RUT - Sangu Bible Translation
\rem Re-published in 2011
\h Luutu
\toc2 Luutu
\toc1 Luutu
\mt1 Luutu
\imt Imola yina yilongola
\ip Ilitaafili ili lipeliilwe ilitaawa lya mudala yuna itambulwa Luutu, kihuma ku shimyanja sha Vamowabu. AVamowabu vaali shegamane ni nyi iya ku Isilaheli, uluhaavi ulo luwonekhaga kwali kuna shimanyi shinofu, ku nyi isi sivili. Imola sina tiyimba mu litaafili ili, uluhaavi ulo avahigaaji vakhandi vatemile mu nyi ya Isilaheli. Mu maakha ga 1375-1050 pina ashaanali uKilisito. Uluhaavi ulo lukhandi lushaanali ku nyi iya ku Isilaheli, vasinayanse kitemwa na vatwa. Avahigaaji vaanu vina vashemeliilwe nu Nguluvi kivalongosa aVaisilaheli kwa kitovana na valugu vaanave. Khanji avahigaaji vakhandi vilamula injowo mu nyi ya ku Vaisilaheli. Yimba mu litaafili lya Vahigaaji 2:10-19.
\ip Ilimanyiso ilikhome lina tiipata mu litaafili ili liija, imota sa Nguluvi kwa vaanu va nyi soona. UNguluvi wáwesaaga kimumotesa uLuutu, hata wámuviikhaga ave yuyuumo na vina valongwele mu shikholo sha mutwa uDawudi. Gaganile kishila maakha minshi, uYeesu Kilisito wásaviilwe mu shikholo shiisho. Mu litaafili ili uLuutu wáwonensaaga ulusungu nu wunofu ku shikholo sha mugoosi waakwe. Khanji uNguluvi ikivadiima avaanu vaakwe pina vana malava, na kivatanga pina viilava.
\c 1
\s UElimeleki nu mudala na vanaakwe vihaamila ku Mowabu
\p
\v 1-2 Pamwandi, uluhaavi lwa vahigaaji, vaali vikivalongosaaga avaanu ava ku nyi ya Isilaheli, wáali akwali umuunu itambulwaga Elimeleki. Ikhalaga ku lijumbi lya ku Betelehemu ku booma iya ku Yuuda, shaali shikholo sha Efulaata, wáali atoolile umudala itambulwaga Naomi. Vaali vasavile avaana vavili avadiimi. Yumonga itambulwaga yu Malooni, uyunji itambulwaga Kiliyoni. Inyi yila yagwile injala, baaho vawuushile viita ku nyi iya ku Mowabu. Vaganile kifikha kula vakheele.
\v 3 Kuunyuma uElimeleki wáfwile, wásigeele uNaomi na vanaakwe vavili.
\v 4 Avadiimi vala vatoolile avahinja aVamowabu, yumonga wámutoolile uLuutu, uyunji wámutoolile uOlipa. Ulusawo lwa Elimeleki lwakheele ku Mowabu maakha ishumi ndeeni.
\v 5 Mu maakha ago ishumi, uMalooni nu Kiliyoni woope vafwile. Baheene uNaomi wásigeele agaya mugoosi wala sha vaana.
\s UNaomi nu Luutu viiwuya ku Betelehemu
\p
\v 6 Baheene uNaomi wápuliishe imola kihuma ku Yuuda kiija, uMUTWA avapeelile imota ya shakiilya. Baheene umwene wáyipinyanjile kiwuya kula, avakhamwana vangʼangʼaniile kiita lumo.
\v 7 Vawuushile pa lujinji lula pina vikhalaga, shi vafwatile insila iya ku Yuuda.
\v 8 UNaomi wávajovile, “Omwe muwuyaje ku vasafi veenyu. Nilomba uMUTWA avayimiilile ngaja shina mukhandi muniganile one na vanangu.
\v 9 UMUTWA avatanje mupate avagoosi avanji ava kivatoola, mukhale wunofu.” UNaomi wávanoneele na kivahwesa, woope avakhamwana vakhoolile na kingʼangʼaanila.
\v 10 Vamujovile, “Ndaali tiita lumo noowe ku vaanu vaakho.”
\p
\v 11 UNaomi wávalombile avakhamwana wáaja, “Muwuyaje! Kwashi mukinifwata? Mwihiiva omwe kiija ningapata avaana ava kivahaala?
\v 12 Vanangu one nagoosipa, muwuyaje kunyeenyu. Hata nda nimupate umugoosi ishilo isha minsiyaano, hata one ndanje niipata ulwanda mbakha nisunje ulwanda nisave avaana,
\v 13 wuli, musiweese kiheepa mbakha vakule? Wuli, musileshe kitoolwa ku vagoosi avanji? Ndaali vanangu. Uwiikhasi wangu wuvi kishila uwiikhasi weenyu. Kiiva uMUTWA wándafya wuvi mandu.”
\p
\v 14 Woope vakhosiise inkhoolo, vakhoolile mandu. Apo uOlipa wámunoneele umukhamwana, wáwuushile iiwuya kunyaanave, leelo uLuutu wámukumbatiile uNaomi.
\v 15 UNaomi wámujovile, “Umaamo wáata ku vaanu vaakwe na ku manguluvi gaakwe. Na yuuwe uwuyaje umufwataje umaamo.”
\p
\v 16 Leelo uLuutu wájovile ndeeni,
\q “One khamwana nikikulomba usikhanisimilaga nikuleshe,
\q one khamwana tiita lumo.
\q Kuna wiita na yuune niita, avalukholo lwakho na yuune vakhava valukholo lwangu,
\q uNguluvi waakho na yuune akhava Nguluvi wangu.
\q
\v 17 Pina ukhafwila na kisiilwa,
\q na yuune inkhafwila baaho na kisiilwa baaho.
\q Nda ishiinu shikhatubagulania one noowe uMUTWA andafyaje,
\q ila kiifwa hela kukhatubagulania one noowe.”
\m
\v 18 Baheene uNaomi wáganile kimwaga, kiiva wáali atugeene ni lihiiva lyakwe ilya kilongosania nu mwene, wáleshile kimukhaana kiija asikhataga lumo.
\p
\v 19 Vakhandi vapiiluta lumo ku Betelehemu. Vaganile kifikha kula, avakhaaya va kula vayansiise kiswiga, avadala vaposeenie, “Wuli, uyu yu Naomi?”
\v 20 UNaomi wájovile, “Musikhanishemeelaji Naomi!\f + \fr 1:20 \fq UNaomi: \ft Uluganulo lwakwe, \fqa kinojela.\f* Munishemeelaje Mala,\f + \fr 1:20 \fq Mala: \ft Uluganulo lwakwe, \fqa amangʼuulo.\f* kiiva uNguluvi Munya Ngufu Soona wámeelaga amangʼuulo makhome mandu.
\v 21 Pina nikhandi niwuukha apa, nikhandi na vaanu vinshi ni fiinu finshi, leelo isala isi uMUTWA angomwese mawokho shiishi. Kwashi mukinishemeela Naomi kuno uNguluvi Munya Ngufu Soona wámokha, khanji andafiise?”
\p
\v 22 Shiisho ndeeno, uNaomi nu mukhamwana uLuutu, uMumowabu, vafishile ku Betelehemu kihuma ku Mowabu, pina viyansaaga inkungulo iya shayili.\f + \fr 1:22 \ft Ishayili wulyo wuna wuhwaneene ni ngano.\f*
\c 2
\s ULuutu ihalaala mu magunda ga Bowasi
\p
\v 1 Pala pa Betelehemu uNaomi wáali nu lukholo lwa mugoosi waakwe uElimeleki, yuna wáali itambulwaga Bowasi. Wáali imanyikhaga khanji munya fiinu finshi.
\v 2 Ilisiku limonga uLuutu wámulombile uNaomi, wámujovile, “Nitawula nilute ku magunda kihalaala ishayili, kwa muunu yuna hambi ikinjiitikha.” Umukhamwana wáyitiishe wájeele, “Haaya, lutaga.”\f + \fr 2:2 \ft Ingʼoma ya Vayahuudi umuunu nda ave isakula kihalaala mu mugunda gwa veene, mbakha alombe kwa munya mugunda.\f*
\p
\v 3 Baheene uLuutu wáwuushile iita kihalaala amahoojo mu mugunda gumonga. Humbe umugunda gula, gwali gwa yula uBowasi yuna akhandi lukholo lwakwe wa Elimeleki.
\v 4 Luhaavi lufupi uBowasi wáfishile kihuma ku lijumbi lya ku Betelehemu, wáfishile wávahunjiile avakungulaaji, “UMUTWA aveesaje noomwe.” Woope vajeele, “UMUTWA akudiimaje.”
\v 5 Baheene uBowasi wámuposiise umuyimililaaji wa vakungulaaji, “Wuli, umuhinja yula mwali wa naani?”
\v 6 Yula umuyimililaaji wájeele, “Uyo yuyula uMumowabu, yuna wáyinsaga lumo nu Naomi kihuma ku Mowabu.
\v 7 Wándomba ahalaalaje muunyuma mwa vakungulaaji. Lino shi wáava apihalaala kihuma ulwamilaawu, yisala siisi wáaluta mu ndindiga kituuya padoodo.”
\p
\v 8 Baheene uBowasi wámujovile uLuutu kiija, “Puliisa mwali wangu. Usikhaataga kihalaala ku magunda ga vaanu avanji, ukhalaje baaha na vasenga nsengo vangu avashidala ava.
\v 9 Uloleelaje uluvala luna vikungula awo, luta uhalaalaje kukula. Navasimila avadiimi ava vasikhakulafyaga. Nda uwone wákhawukha ulutaje ungʼwelaje amalenga gina vaanega avadiimi awo.”
\v 10 Apo uLuutu wámufugamiile na kimusungamila\f + \fr 2:10 \fq Kimusungamila: \ft Yaali ngʼoma ya Vayahuudi kiwonensa ilishima kwa muunu umukhome.\f* uBowasi mbakha pansi, wáajova, “Kwashi wanisungupila kuno one nili muhensa kihuma ku Mowabu?”
\p
\v 11 UBowasi wámujovile, “Napulikhaga shina wamugahilaga umukhamwana waakho wunofu, kihuma afwe umuunu waakho. Khanji kivalekha avasafi ni nyi yaakho, kiyinsa kikhala na vaanu vina usivameenye.
\v 12 UMUTWA akupeele ulutono kwa goona gina wasengaga. Khanji uMUTWA uNguluvi uwa ku Isilaheli yuna uyihuviliile baheene akudiime, akupeele ulutono luna lukhamiliishe na gaganji goona.”
\v 13 ULuutu wámugomoseese uBowasi kiija, “Mugosiivaha tihongije wanigahila lunofu mandu. Wambalasa inumbula yangu, na kilogola noone kwa lusungu, kuno one insili muvanda waakho.”
\p
\v 14 Uluhaavi ulwa shakiilya lwafishile, baheene uBowasi wámujovile uLuutu kiija, “Yinsa tilye, liisaga umukhaate na udabisaaje mu muhosi.” ULuutu wákheele na vakungulaaji, vamupeelile imbumbulu inkhalinje, wáliile wáyikuta na kisigasa.\f + \fr 2:14 \fq Kisigasa: \ft Wáali ikimutwalila umukhamwana kiiva mukhati yaanave yaali yigwile injala.\f*
\v 15 ULuutu wáyiteneeshe kihalaala amahoojo, woope uBowasi wávajovile avadiimi avasenga nsengo, “Yula mumulekhaje ahalaalaje, hata ave ivejeela mu filundo, musikhamukhalipilaji.
\v 16 Khanji mukwehelaji amahoojo agamonga, mulagasaaje. Baheene umwene ahalaalaje, khanji musikhamukhalipilaji!”
\p
\v 17 ULuutu wáyiteneeshe kihalaala mbakha shaamihe, wáatova ishayili wáapata lidebe limo na kishila.
\v 18 Wátoola imbumbulu wáaluta ku booma wámusoonela umukhamwana waakwe. Khanji wámupeela ishakiilya shina wásigasa.
\v 19 Baheene umukhamwana wámuposa, “Isi soona wahalaala kwi? Waava mu mugunda gwa naani? UNguluvi amuyimiilile uyu umuunu yuna wákuyiitikha!” ULuutu wáaja, “Naava mu mugunda gwa muunu yumonga yuna itambulwa Bowasi.”
\v 20 Baheene uNaomi wámujovela kiija, “UMUTWA amudiimaje uBowasi! Humbe uNguluvi asituleshile ose na vina vafwile.” Khanji wámujovela, “UBowasi shikholo sha nkholeela yuna akwiliile kikuhaala owe na kitusunga.”\f + \fr 2:20 \ft Mu ngʼoma ya Vayahuudi, umudala nda afwilwe nu mugoosi, nda ave asinapate umwana, ulukholo lwakwe wa munyakiiyaga mbakha amuhaale. Nda asave umwana uwa wutasi, umwana uyo iiva mwana wa munyakiiyaga, uyo yumwene umunyakiikusa ilitaawa lya vanyakiiyaga, khanji yumwene umunya kiyagalila wuhaasi woona uwa vanyakiiyaga. Lulwene uNaomi wáshendeevile kiiva vasiipate umuunu uwa kivatanga khanji vasiipate umwana wákilikusa ilitaawa lya munyakiiyaga.\f*
\p
\v 21 Khanji uLuutu wálogola kiija, “Wánijova nivafwataje vala avadala avasenga nsengo nihalaalaje mbakha pina vimaliisa inkungulo yoona.”
\v 22 UNaomi wámujova uLuutu, “Lunofu kihalaala mu magunda ga Bowasi. Ndi walafisiwa nda utaje ku mugunda ugwa muunu uyunji shiishi.”
\v 23 Baheene uLuutu wáfwateene na vaanu va Bowasi mbakha inkungulo ya shayili ni ngano pina yiisila. Wáali apikhalaga nu mukhamwana waakwe.
\c 3
\s UNaomi ikimusimila uLuutu shina hambi iipata ikhati
\nb
\v 1 Ilisiku ilinji, uNaomi wámujovile uLuutu kiija, “One lunofu nikusakulile ikhati, upate ishikhasi ishinofu.
\v 2 Yula uBowasi lukholo lwesu, yuna mukhandi lumo na vadala avasenga nsengo vaakwe. Loleelaga, ishilo sha minsiyaano asiive akwali pina viyeleelula ishayili yaakwe pa luuga.
\v 3 Lino owe, yiyooga uyipashe amafuta, ufwale amenda gaakho amanofu. Lutaga pa luuga, leelo usikhayiwonesaaga kunyaakwe mbakha uwone wáalya na kiingʼwa.
\v 4 Pina hambi iita kigona upaloleelaje, na yuuwe uyinjilaje ugubutulaje umwenda ku magulu gaakwe ulambalale baaho palubali. Pina wálamukha na yumwene asikujovele lya kigaha.”
\v 5 ULuutu wáajova, “Ago goona gina wánijovela one hambi niita kigasenga.”
\p
\v 6 ULuutu wáatile mbakha ku luuga, wásenjile goona gina wámujoveele umukhamwana.
\v 7 Baheene uBowasi wáganile kiilya na kiingʼwa, inumbula yaakwe yashendeevile, shi wálutile kigona kulubali ku shilundo sha mbumbulu. Baheene umudala yula wáata lushe lushe wágubutula umutote ku magulu, woope wálambalala baaho palubali.
\v 8 Shaali shilo sha paakhati, uBowasi wálangamwishe wáweene pana mudala alambaleele ku magulu gaakwe palubali.
\v 9 Wáajova, “Haa! Yuuwe naani?” ULuutu wámugomosesa, “Yuune Luutu, ni muvanda waakho. Nilomba undingulaje one ni muvanda waakho kiiva owe shikholo sha nkholeela nu muunu wangu.”\f + \fr 3:9 \fq Undingulaje: \ft Uluganulo lwakwe lwali ikimulomba uBowasi amuhaale.\f*
\p
\v 10 UBowasi wáajova, “UMUTWA akuyimiilile! Aga gina ukigasenga isala isi wiwonensa lugoto lwakho ku shikholo sheesu, kishila ulutogo luna watugahilaga ulwamwandi. Kiiva usikhavasakwile avadiimi hata vave vapiina hata vave vanya nafyo vakutoole.\f + \fr 3:10 \ft ULuutu wáyitikhaga kihaalwa nu lukholo lwa mugoosi uwa nkholeela hata ave mugosiivaha.\f*
\v 11 Lino mwali wangu usikhatiilaga, nisikusenjele goona gina wilogola, kiiva shila muunu pa lujinji panu vakumeenye kiija uli mudala munofu.
\v 12 Shiyooli one nili lukholo lwa nkholeela mandu nu muunu waakho. Leelo akwali uyunji yuna ali nkholeela kishila one.
\v 13 Owe uheepe ishilo ishi, ulwamilaawu nisilute nimwaje yula ukholo lwangu. Nda ayiitishe kikuhaala, haaya, nda akhaane, one nikiyiyiiga ku litaawa lya MUTWA nisikuhaale. Owe gona baaha mbakha kushe.”
\p
\v 14 ULuutu wágona palubali ku magulu ga Bowasi mbakha ulwansheelo, wáyilaavile kiwuukha pala kupili nshiisi. Kiiva uBowasi akhandi asisakula umuunu amanye kiija, umudala yula wáava pala pa luuga.
\v 15 Akhandi ashaanali asinawuushe, uBowasi wáajova, “Uleete umwenda gwakho guna uyipinyile ku mutwe.” Woope wátawula umwenda wátandikha, baheene uBowasi wámupimila mu mwenda ngaja debe sivili ndeeni isa shayili. Wáajova, “Mutwalilaga umukhamwana waakho ulutono ulu,” shi wáava ikimutwikha. Yula umudala wáwuukha iita mbakha kunyaanave ku booma.
\p
\v 16 Wáganile kifikha kukhaaya umukhamwana waakwe wámuposiise, “Mwali wangu, lwava wuli?” Woope wámutaviilila goona gina wámusenjela umuunu yula.
\v 17 Wámujoveele, “Ishayili isi wámeela, wánijovela, ‘Usikhaataga mawokho shiishi kwa mukhamwana waakho.’”
\v 18 Woope umukhamwana waakwe wámujova, “Lino mwali wangu usingamale, uheepe iliswi kuna hambi lipoolela, kiiva uBowasi asinojelwa nda ave asilimalile iliswi ili iminsiyaano.”
\c 4
\s UBowasi ikimuhaala uLuutu
\p
\v 1 UBowasi wáwuushile iiluta mbakha pa shikwilo sha lijumbi lila, pina vitangaanaga avagosiivaha wáakhala. Baheene, wámwajile yula ulukholo lwakwe iishila, yula yuna wámutambwile uBowasi kwa Luutu. Wámushemeela wáaja, “Yinsa ukhale panu,” wáaluta wáakhala.
\v 2 UBowasi wávashemeela avagosiivaha ishumi ava pa lujinji lula, vave vayimililaaji, wávajovile, “Khali panu.”
\v 3 Wáyansa kimujovela ulukholo lwakwe, “Umuunu yuna wátinaga kihuma ku Mowabu, uNaomi, iigusa amagunda gina gakhandi ga lukholo lwesu uElimeleki.
\v 4 Na yuune ilihiiva lyangu, nikujovele owe. Nda wisakula umugunda ugu, gula baaha pa vagosiivaha ava, nda uve usisakula jovaga. Kiiva umuunu umutasi uwa kigula owe, umuunu uwa wuvili one.” Woope wáaja, “Nisiigule.”
\p
\v 5 UBowasi wáajova, “Ilisiku pina ukhagula umugunda gwa Naomi ukhava wámuhaala nayu Luutu yula uMumowabu, baheene uwulingulaje uwusi wa lukholo lwesu umunyankiiyaga uMalooni mu shikholo shaakwe.”
\v 6 Umuunu yula wámugomosesa kiija, “One nisikwiliile kigula kiiva uwuhaasi wa vanangu wulananjikha. Yigulila owe.”
\v 7 Pamwandi pala avaanu ava ku Isilaheli vaali ni ngʼoma iya kihaala awu kibadilisania uwusi. Umunya wusi iyaawula indaatu yimo na kimupeela yula yuna iigula, ndeeno shiiva shimanyilo sha kiija vagusisania, iliswi lyasila.
\v 8 Yula ulukholo lwakwe wámujova, “Ugule yuuwe!” Wáyawula indaatu yaakwe yimo na kimupeela uBowasi.
\p
\v 9 Woope uBowasi wávajoveele avagosiivaha kiija, “Omwe mwanyaaga kiija amagunda aga naagula goona gina gakhandi ga Elimeleki, nu Kiliyoni nu Malooni, gina gakhandi mu mawokho ga Naomi.
\v 10 Khanji niiva namuhaala nayu Luutu yuna akhandi mudala wa Malooni, baheene ave mudala wangu. Ndeeno nisiive nikiwulingula uwusi waakwe wusikhayagaga mu shikholo shaakwe. Khanji ilitaawa lyakwe lisikhayagaga mu shikholo shaakwe, na lisikhayagaga mu livansa lya mu lijumbi ili, omwe iminsiyaano munjimiilile.”
\p
\v 11 Avagosiivaha na vaanu woona avanji vayitiishe kiija, “Ose tili vayimililaaji. UMUTWA amuhwananise umudala uyu ave na vaana vinshi ngaja uLaheli nu Leya vaveene vina vasavile avaanu woona ava ku Isilaheli. Na yuuwe ulute uve mukhome ku shikholo shaakho isha Efulaata, hata mu lijumbi ili ilya ku Betelehemu.
\v 12 Khanji ifisafi fina akhakupeela uMUTWA kishilila kwa yula umudala, avaanu vave vinshi ngaja shisafi sha Peleesi, yuna wásaviilwe nu wiihe uYuuda nu nyina waakwe uTamaali.”
\s UNaomi iipata umuunu uwa kimusunga
\p
\v 13 UBowasi shi wámutoolile uLuutu shi wáava mudala waakwe, woope uMUTWA wámuyimilila shi wáapata ulwanda wáasava umwana mudiimi.
\v 14 Woope avadala vamujova uNaomi kiija, “Timusufyaje uMUTWA yuna wákupeela umuunu uwa kikusunga, ilitaawa lya uyu live likhome ku Isilaheli.
\v 15 Uyu hambi ikikupeela ingufu imya na kikusunga pina ukhagogolokha. ULuutu umaayi wa mwana uyu, akuganile khanji akutanjile kishila avaana fungati avadiimi.”
\v 16 Baheene uNaomi wámuviikha umwana pa shifuva shaakwe, wáava ikimusunga yumwene ngaja mwanaakwe.
\v 17 Khanji avadala vala vaajova, “Naomi wáapata umwana!” Umwana yula vamutambulila ilitaawa Obedi. UObedi wámusava uYeese, woope uYeese wámusava uDawudi.
\p
\v 18 Isho shikholo sha Peleesi,
\li uPeleesi wámusavile uHesiloni.
\li
\v 19 UHesiloni wámusavile uLamu,
\li uLamu wámusavile uAminadabu.
\li
\v 20 UAminadabu wámusavile uNashoni,
\li uNashoni wámusavile uSalumooni.
\li
\v 21 USalumooni wámusavile uBowasi,
\li uBowasi wámusavile uObedi.
\li
\v 22 UObedi wámusavile uYeese,
\li uYeese wámusavile uDawudi.
