\id PHP - Sangu Bible Translation
\rem Consultant-Checked December 2016 by André Kamphuis
\h Vafilipi
\toc2 Vafilipi
\toc1 Ibalula ya Pawulo kwa Vafilipi
\mt2 Ibalula ya Pawulo kwa
\mt1 Vafilipi
\imt Imola yina yilongola
\ip Ilijumbi lya Filipi likhandi ku nyi ya Makedoniya, kunyiikho ya nyi ya Wuyunaani. UPawulo ikhomaga kula (\xt Nsengo sa Vanandeje 16\xt*) na kiyansa ishipuga sha vahuvililaaji. Leelo gaganaga kishila maakha manyagalinga ndeeni, uPawulo wádindilwa mu shifungo. Ishipuga sha vahuvililaaji va Yeesu ava ku Filipi, vamutwalilaga ihela. Ndeeno wáyandishilaga ibalula iyi, kivahonjesa kwa kiiva ya kimutwalila umutango.
\ip Khanji mu balula iyi ikivajovela avahuvililaaji kiija, umwene asitiila kiifwa. Ikivakhangasa kiyiima kwa ngufu mu lihuuvi, pina vilafisiwa. Ikivakumbusa kiija uwuumi waanave mwa Kilisito, wuweene shipeelwa shina avapeelile uNguluvi.
\tr \th1 Umulyango\th2 Gina gakwali mu litaafili ili
\tr \tc1 1:1-2\tc2 UPawulo ikivahunjila aVafilipi
\tr \tc1 1:3–2:30\tc2 Ikivajovela imola nu wufumbe wuna akhandi afumbiilwe
\tr \tc1 3:1–4:9\tc2 Ikivajovela kilekha injendo sa ngʼoma isa palwamwandi, vamusakule mandu uYeesu, khanji vave nu wushendeefu mwa Kilisito
\tr \tc1 4:10-23\tc2 UPawulo ikivahonjesa kwa mutango guna vamupeelaga
\c 1
\s UPawulo ikivahunjila aVafilipi
\p
\v 1 Ibalula iyi yihumile kunyangu one Pawulo, lumo nu Timoteo. Ose tili vavanda va Kilisito\f + \fr 1:1 \fq Kilisito: \ft Liswi lya Shiyunaani. Kwa Shihebulaniya viija \fqa Mesiya\fqa*. Yimba iliswi \fqa Kilisito\fqa* mu Maswi aMahensa.\f* Yeesu. Tikivayandishila omwe vabaagule woona va Kilisito Yeesu, muna muli ku lijumbi lya Filipi, lumo na vayimililaaji na vavanda va shipuga sha vahuvililaaji.
\p
\v 2 Imota nu wulindamafu kihuma kwa Nguluvi uWiheesu nu Mutwa uYeesu Kilisito, five lumo noomwe.
\s UPawulo ikivafuunyila aVafilipi
\p
\v 3 Wiila pina nikivakumbukha omwe, nikimuhonjesa uNguluvi wangu.
\v 4 Wiila pina nikivafuunyila kunyaakwe omwe woona, nikivafuunyila kwa wushendeefu,
\v 5 kwa kiiva omwe mwihanga noone kisenga insengo iya kikhoma iMola iNofu, kihuma ilisiku lina mwayihuvililaga mbakha iminsiyaano.
\v 6 Nimeenye shiyooli kiija, uNguluvi yuna wáyansiise insengo inofu iya kivakulusa omwe, akhayitenekha kivakulusa mbakha kikwisa pa lisiku pina uKilisito Yeesu akhatina.
\p
\v 7 Nisakulwa one kihiiva ndeeno ulwa omwe woona, kwa kiiva nivageene mandu omwe. Omwe woona muhanjile mu mota ya Nguluvi iya kisenga insengo yaakwe, pina nili mu shifungo awu pina nikiyisaajila na kiyijinia iMola iNofu.
\v 8 UNguluvi ameenye kiija, nina lihaahi lya kitangaana noomwe kwa lugano lulula ulwa Kilisito Yeesu.
\p
\v 9 Nikivafuunyila kwa Nguluvi kiija, ulugano lwenyu luve lupiyonjelela mandu mu wumanyi na mu luhala loona,
\v 10 baheene mumanye na kihaagula gina idobokha uNguluvi. Apo baheene mukhava vanofu, mungaya mapiikho, mbakha ilisiku pina uKilisito akhatina.
\v 11 UYeesu Kilisito akhavapeela ingufu isa kisenga shila nsengo sa shiyooli, kwa wutupikho na kimusufya uNguluvi.
\s UPawulo ishendeeva kiiva uKilisito iikhomwa
\p
\v 12 Lino omwe vahuvililaaji vayangu, nisakula mumanye kiija, goona gina gasenjekha kunyangu, gatanjiliise mandu kiyalaalisa iMola iNofu.
\v 13 Avasulukhali woona ava pa mbalino ya mutwa panu, lumo na vanji woona, vameenye kiija, nidindiilwe kwa kiiva ya kisenga insengo sa Kilisito.
\v 14 Khanji kidindilwa kwangu, kukwene kupinsiise avahuvililaaji vayeenyu vinshi, kikhangala inumbula kwa Mutwa uYeesu,\f + \fr 1:14 \fq Mutwa uYeesu: \ft Yimba iliswi \fqa Mutwa\fqa* mu Maswi aMahensa. \f* kiija vasitiila kikhoma iLiswi lya Nguluvi kwa ngufu soona.
\p
\v 15 Shiyooli, avamonga vikimukhoma uKilisito kwa shooyo ni libaatu, leelo avanji vikimukhoma kwa numbula nofu.
\v 16 Ava vikimukhoma uKilisito kwa lugano, vameenye wunofu kiija, uNguluvi aniviishile mu shifungo kiija, nive mulunjikhaaji wa Mola iNofu.
\v 17 Leelo awo avanya libaatu, vikimukhoma uKilisito kwa numbula ya wushooyo waanave, wala vasikimukhoma kwa numbula nofu. Awo visakula kiyonjelesa amalava gangu mu shifungo.
\p
\v 18 Hata ndeeno kusili shiinu, kwa kiiva uKilisito iikhomwa. Iikhomwa yive kwa lugulumilo luvi, awu kwa lugulumilo lunofu. Na yuune kwa kiiva ya lujowo ulo, nishendeeva. Khanji nipishendeeva,
\v 19 kwa kiiva nimeenye kiija, mu goona gina ganipatile, nikhakulusiwa, kwa kiiva mukinifuunyila kwa Nguluvi, khanji uNumbula uMunofu\f + \fr 1:19 \fq UNumbula uMunofu: \ft Yimba iliswi \fqa Numbula uMunofu\fqa* mu Maswi aMahensa.\f* yuna afiliikhwe nu Yeesu Kilisito, ikinitanjilisa.
\v 20 Nigulumiile kwa lihaahi likhome na kihuviilila kiija, kusiina gina gasinipeele insoni. Lino ngaja shina yikhandi nsiku soona, nisiyiteneshe kiyikhangasa mu numbula mbakha uKilisito asufisiwe mu goona gina nikigasenga, yive kisigala muumi, awu kiifwa.
\p
\v 21 Nilogola ndeeno kiiva kunyangu one pina nili muumi, nikimusenjela na kimusufya uKilisito. Nda nifwe yikhava lutono kiiva nikhava lumo nu Kilisito.
\v 22 Nda nipili muumi, nikiyitenekha kisenga insengo inofu. Lino! Lili kwi lina hambi nihaagula? Maanyi!
\v 23 Nikwehwa na mahiiva gavili, ilihiiva limonga nidobokha nilute baheene nikhale lumo nu Kilisito, ilyo lilyene lina linofu mandu kunyangu.
\v 24 Leelo kwa kiiva ya omwe, nisakulwa kisigala kiiva muumi.
\v 25 Nina shiyooli ni mola iyi, ndeeno nimeenye kiija nishaanali nisiive muumi. Khanji nisiive lumo noomwe woona, baheene nivatanje mukule mu lihuuvi lyenyu na kiiva ni limwemwe.
\v 26 Pina nikhava lumo noomwe mukhayihalila uKilisito Yeesu, kwa kiiva akhava anitanjiliise one kitina khanji kunyeenyu.
\p
\v 27 Leelo hata nda nisikhayinsa, injendo seenyu silingaanaje ni Mola iNofu iya Kilisito. Ndeeno, nda niyinse kivaloleela, awu nda nisigale na kipulikha imola yeenyu kwa kutali, nisiive nimeenye kiija, mushaanali mukiyikhangasa kwa numbula yimo, mukililavila lumo ni lihuuvi lina lili mu Mola iNofu.
\p
\v 28 Khanji nive nipulikha kiija, musikivatiila hata padoodo avaanu vina vikivapinsisa amalava. Ago gageene gakhava shimanyilo kuveene isha kiwonensa kiija, uNguluvi akhavamena, omwe akhavakulusa.
\v 29 Nilogola ndeeno, kwa kiiva musikhapeliilwe hela imota iya kimuhuviilila uKilisito, leelo mupeliilwe hata imota iya kilava kwa kiiva yaakwe.
\v 30 Ago gina omwe mwilwa nago, gageene na yuune gina nikhandi nilwilanila, ngaja shina mwagaagaga. Khanji hata lino, mushaanali mupipulikha kiija, nipilwisania nago.
\c 2
\s Kiyimanyisa kiyiyiisa ngaja shina ashwali uYeesu Kilisito
\p
\v 1 Wuli, mwijina mu numbula seenyu kwa kiiva muli vaanu va Kilisito? Wuli, inumbula seenyu siyishilisiwa mu lugano lwakwe? Wuli, muhanjile nu Numbula uMunofu? Wuli, uKilisito ikivagana na kivasungupila?
\v 2 Lino, munishendefyaje mandu, kwa nsila ya kiiva na mahiiva gagaamo, ulugano luluumo, inumbula yiyiimo nu lugulumilo luluumo.
\v 3 Musikhagahaji lyolyona kwa numbula ya wushooyo na kiiva na matuupa. Leelo shila muunu ayiyisaaje na kivatuna avanji kwa kivatiila kishila umwene.
\v 4 Musikhayisenjelaji yuumwe duguli hela, leelo vasenjelaji nava vayeenyu.
\p
\v 5 Ulugulumilo lwenyu luveesaje luhwanana nu lugulumilo luna akhandi analo uKilisito Yeesu.
\b
\q
\v 6 Umwene akhandi alingaanile nu Nguluvi shina ashwali,
\q leelo asikhaweene kiija kilingana nu Nguluvi, shiinu sha kingʼangʼaanila.
\q
\v 7 Wáalekha kiiva ndeeno,
\q wáava alingaanile nu muvanda shina ashwali,
\q wásaviilwe ngaja muunu,
\q wáava muunu ngaja avanji.
\q
\v 8 Pina wáwonekhaga muunu,
\q wáyiyiisa,
\q wámutiila uNguluvi mbakha pina iyiitikha kiifwa,
\q imfwa iya pa musalaaba!
\q
\v 9 Kwa kiiva ya ilyo, uNguluvi wámutufya mandu,
\q wámupeela ilitaawa ilikhome kishila amataawa goona.
\q
\v 10 Wágahile ndeeno kiija,
\q ifiwumbwa fyona,
\q ifya kushaanya kwa Nguluvi,
\q ifya mu nyi ni fya ku wusimu,\f + \fr 2:10 \fq Wusimu: \ft Yimba iliswi ili mu Maswi aMahensa.\f*
\q fifugame kwa kiiva ya litaawa lya Yeesu.
\q
\v 11 Khanji shila muunu ayiitishe kiija, uYeesu Kilisito yumwene Mutwa,\f + \fr 2:10-11 \xt Yimba mu litaafili lya Isaaya 45:18-23.\f*
\q baheene uNguluvi uDaada, atupikhwe.
\s Avahuvililaaji vave ngaja wuvalafu mu nyi
\p
\v 12 Lino omwe vagani vangu, pina nikhandi kunyeenyu mukhandi mukimutiila uNguluvi nsiku soona. Shiisho ndeeno, hata lino pina nili kutali noomwe, yitenekhaji kigaha kwa kitiila na kitetema gina gisakulwa kwa vaanu, vina uNguluvi avakulwise.
\v 13 Gahaji ndeeno, kwa kiiva uNguluvi yumwene isenga insengo soona kunyeenyu, baheene na yuumwe muve mwidobokha na kisenga gina idobokha gasenjekhaje.
\p
\v 14 Musengaje insengo soona bila kingʼuula wala kikhaanania,
\v 15 baheene muve vaana vagolofu va Nguluvi, vina vasipiikhwa, khanji muve vaanu vina vasilogolwa amavi mu vaanu va lino, vina vanansi mandu. Mu vaanu awo, omwe muwonekhaje ngaja ngʼali sina singʼalikha mu nyi.
\v 16 Muvakhomaje avaanu iLiswi lya Nguluvi lina likivapeela uwuumi wa shiluta.\f + \fr 2:16 \fq Muvakhomaje avaanu iLiswi lya Nguluvi lina likivapeela uwuumi wa shiluta: \ft Uluganulo ulunji lukwiliile kiiva, \fqa Nda muyinatile iliswi lya wuumi.\f* Gahaji ndeeno, baheene niyihalile ilisiku lina uKilisito akhatina, khanji insengo yina nikhandi nijimba kisenga kunyeenyu, yisikhandi kiija yigaya lutono.
\p
\v 17 Hata nda nifwe, idanda yangu yihumisiwe ngaja sadaakha ya divaayi pa luvala ulwa kihumisa ishadanda, lumo ni sadaakha ya lihuuvi lyenyu kwa Nguluvi,\f + \fr 2:17 \xt Yimba mu litaafili lya Kihuma 29:38-41.\f* one nikhashendeeva, khanji nikhashendeeva lumo noomwe woona.
\v 18 Na yuumwe shiisho ndeeno, shendeevaji na kishima lumo noone.
\s Imola ya Timoteo nu Epafulodito
\p
\v 19 Nihuviilila kiija nda agane uMutwa uYeesu, nikhamufilikha uTimoteo mu nsiku siisi, ayinse kunyeenyu, baheene pina akhatina kuno, na yuune niyishilisiwe inumbula, pina akhava ikinitaviilila imola seenyu.
\v 20 Kiiva, nisiina umuunu uyunji yuna ikivatuna mandu omwe, ngaja uTimoteo.
\v 21 Avanji woona vikisituna injowo saanave hela, vasikiyituna insengo yina uYeesu Kilisito ikiyisakula.
\v 22 Leelo omwe yuumwe mumeenye shina uTimoteo wáyiwonensaaga, kiija asenjile insengo ya Mola iNofu lumo noone, ngaja umwana nu wiihe.
\v 23 Ndeeno nihuviliile kiija, nikhamufilikha kunyeenyu nyangu, pina hambi niiwona injowo sangu shina sishwali.
\v 24 Khanji nina shiyooli kiija, uMutwa uYeesu mu nsiku siisi, asinitawule na yuune niyinse kunyeenyu.
\p
\v 25 Omwe mukhamufiliishe uEpafulodito kunyangu kinitanga na kinipeela ifiinu fina nigayile. Lino, niiwona kiija lunofu nimufilishe khanji kunyeenyu. UEpafulodito muhuvililaaji muyangu, muvanda muyangu mu nsengo ya Nguluvi, aveele musulukhali muyangu kilwilanila iMola iNofu.
\v 26 Nikimutawula kwa kiiva ana lihaahi likhome ilya kiwonana noomwe woona. Khanji asugumiilwe kwa kiiva mupuliishe kiija, akhandi mutamu.
\v 27 Shiyooli akhandi mutamu mandu, mbakha akhandi nkholeela kiifwa. Leelo uNguluvi wámusungupilaga, wámuponia. Lusili kiija uNguluvi wámusungupilaga mwene hela, leelo akhanisungupiile na yuune, kiija nisikhasugumilwagwa mandu.
\p
\v 28 Lino nisakula mandu kimufilikha kunyeenyu, kiija pina mukhamwaga mushendeeve khanji, baheene amangʼuulo gangu gasile.
\v 29 Ndeeno, muyanushilaji kwa wushendeefu mandu ngaja muhuvililaaji muyeenyu. Khanji umuunu yoyoona yuna ali ngaja uyo, mumutiilaje,
\v 30 kiiva akhandi nkholeela kiifwa, kwa kiiva ya nsengo ya Kilisito. Khanji akhandi iilwa kiyambusa uwuumi waakwe, baheene anipeele umutango guna omwe mukhandi musikwiliile kinipeela, kwa kiiva mukhandi kutali noone.
\c 3
\s UPawulo ikimuhuviilila uKilisito hela
\p
\v 1 Lino, vahuvililaaji vayangu, mushendeevaje kwa kiiva muli vaanu va Mutwa uYeesu! Nisikhatala kivayandishila khanji amaswi gagala gina natalaga kivayandishila, kwa kiiva gikivadiima muve mu shiyooli.
\p
\v 2 Muyivavalaje na vaanu vina vali ngaja mbwa, vina viigaha uwunansi, vina vimanyisa kiija uNguluvi ikulusa avaanu hela, vina vayinjisiiwe ijando!\f + \fr 3:2 \fq Vayinjisiiwe ijando: \ft Yimba iliswi \fqa Kiyinjila ijando\fqa* mu Maswi aMahensa.\f*
\v 3 Ose yuuse vaanu vina tiyinjisiiwe ijando mu numbula seesu, kwa kiiva uNumbula wa Nguluvi ikitutanga kimufuunya uNguluvi. Ose tikiyihalila uKilisito Yeesu na kimuhuviilila. Khanji ose tisikiyihuviilila injendo seesu isa mu muvili, kiija tipate uwukulukho,
\v 4 hata nda one nina shiyooli sha kihuviilila isa mu muvili. Leelo, nda akwali umuunu yuna ikiyiwona kiija, angahuviilila injendo isa mu muvili, one ninaso nyinshi mandu isa kihuviilila kishila umwene.
\v 5 Mu lisiku lya munaana kihuma pina nasawaagwa, nayinjisiwaagwa ijando. One nili Muisilaheli wa shikholo sha Benyamini. One nili Muhebulaniya wa shiyooli. One nili Mufalisaayo\f + \fr 3:5 \fq Mufalisaayo: \ft Yimba iliswi \fqa Vafalisaayo\fqa* mu Maswi aMahensa.\f* kwa nsila ya kisiyinatila mandu indaji sa Musa.\f + \fr 3:5 \fq Indaji sa Musa: \ft Yimba iliswi \fqa Musa\fqa* mu Maswi aMahensa.\f*
\v 6 Khanji nikhandi nina ludali mandu, lulwene lwapinsaaga naava nikifilafya ifipuga fya vahuvililaaji va Yeesu Kilisito. Mu ndaji iso, one nikhandi mugolofu, nisikhandi nipiikhwa.
\p
\v 7 Leelo gala goona gina gakhandi giwonekha kiija ga lutono kunyangu, lino nikigaaga gangaya lutono kunyangu, kwa kiiva ya Kilisito.
\v 8 Gasili ago hela, leelo nikigaaga goona kiija gangaya lutono, pina nilingaania nu lutono ulukhome ulwa kimumanya uKilisito Yeesu uMutwa wangu. Nigaleshile aganji goona, kwa kiiva yaakwe. Nikigavasa ago kiija mafi, baheene nive muunu wa Kilisito,
\v 9 khanji nive lumo nu mwene. Nisihuviilila khanji kiiva mugolofu pa Nguluvi kwa kisiyinatila indaji sa Musa, leelo niiva mugolofu kwa kimuhuviilila uKilisito. UNguluvi yumwene yuna ikinivasisa kiiva mugolofu, kwa kiiva nikimuhuviilila uKilisito.
\p
\v 10 Nidobokha kimumanya mandu uKilisito na kihanga nawo mu ngufu sina akhandi anaso pina ifyukha kihuma kwa vina vafwile. Khanji nidobokha kihanga mu malava gaakwe. Khanji nidobokha nifwe ngaja shina wáfwisaga umwene.
\v 11 Nidobokha ago, baheene nive mu vaanu vavaamo, vala vina uNguluvi akhavafyusa.
\s Kigugumila mbakha kuwudugo
\p
\v 12 One nisiijova nigapatile ago, awu kiija nili mugolofu kwa goona. Ndaali! Leelo, nipikiyikhangasa kiija nikhagapata ago. Ago gageene gina uKilisito Yeesu wánishemelelaga nipate.
\p
\v 13 Omwe vahuvililaaji vayangu, nisikiyivasa kiija, shi nagapata. Leelo likwali lina nishaanali nipikiligaha, kilekha kihiiva goona gina gashilaga, na niyinatila nigapate gina gali pamwandi.
\v 14 Lino nipikiyikhangasa kiija nifishe pamwandi, mbakha nipate ilihombo lyangu. Ilihombo ilyo, uNguluvi wánishemeelaga kishilila kwa Kilisito Yeesu, kiija nikhaluta kipata kwa Nguluvi.
\p
\v 15 Lino, ose woona vina tikhangeele mu lihuuvi tisakulwa kipulinkhana mu njowo isi. Nda muna mahiiva gina gasihwanana ni njowo isi, uNguluvi yumwene asivagubutulile musiimanye shina sishwali.
\v 16 Ishiinu ishikhome lino, tiyinatilaje mandu na kikhala mu lila lina uNguluvi atugubutuliile.
\s Avahuvililaaji vagahaje shina akhandi iigaha uPawulo
\p
\v 17 Omwe vahuvililaaji vayangu, gahaji ngaja shina niigaha one. Khanji yimanyisaaji kwa vaanu vina vifwata injendo seesu.
\v 18 Nivajoveele mala nyinshi iliswi ili, lino niwuyiila khanji kivajovela kwa kikhoola kiija, kuna vaanu vinshi vina valugu va wukulukho wuna wasenjekhaga nu Kilisito pa musalaaba.
\v 19 Kuwudugo waanave avalugu awo, uNguluvi akhavabuda, kwa kiiva uwupafu waanave ni linguluvi lyanave. Avaanu awo vikiyisufya pina viigaha aga wuyegufu, amahiiva gaanave vihiiva hela aga mu nyi.
\p
\v 20 Leelo ose uwiikhasi weesu wuli kwa Nguluvi. Tihepeleese kwa lihaahi mandu kiija, uMutwa uYeesu Kilisito uMukulusaaji weesu, akhatina kihuma ukho.
\v 21 Umwene akhagaseetula amavili geesu, aga wuwotowoto, mbakha gave nu wutupikho ngaja umuvili gwakwe. Uyo yumwene umunya ngufu isa kitema ifiinu fyona.
\c 4
\p
\v 1 Lino vahuvililaaji vayangu, vagani, khangalaji kimuhuviilila uMutwa uYeesu. Vagani vangu, nina lihaahi ilya kitangaana noomwe. Omwe lushendeewo lwangu, khanji lutono lwangu luna nikhapeelwa kwa nsengo yina nisenjile.\f + \fr 4:1 \xt Yimba mu litaafili lya 1 Vatesalonike 2:19.\f*
\s Amapavilo ga Pawulo
\p
\v 2 Nikivalomba mandu uEwodiya nu Sinitike muve nu lugulumilo lumo, kwa kiiva woona vavili muli vahuvililaaji muhanjile mwa Mutwa uYeesu.
\v 3 Hata yuuwe muvanda muyangu wa shiyooli, nikikulomba uvatanje avashimaayi vavili awo, vave nu lugulumilo lumo, kwa kiiva woona vavili awo, vajimbaga mandu kiyalaalisa iMola iNofu lumo noone nu Kilementi na vavanda vayangu avanji. Amataawa ga vaanu awo woona, gayandiikhwe mu Litaafili ilya Wuumi.\f + \fr 4:3 \fq Litaafili ilya Wuumi: \ft Ilitaafili lina uNguluvi ayandiishe amataawa ga vaanu, vina vakhaposheela uwuumi wa shiluta. \xt Yimba mu litaafili lya Wugubutulo 20:15.\f*
\p
\v 4 Shendeevaji nsiku soona, kwa kiiva muli vaanu va Mutwa uYeesu, khanji niijova, shendeevaji!
\v 5 Uwuhuugu weenyu wumanyikhaje kwa vaanu woona. UMutwa uYeesu ali nkholeela.
\v 6 Musikhalavaji kwa shiinu shoshoona, leelo mu goona gina mwisakula, gamanyikhaje nu Nguluvi kwa kimulomba na kimuhonjesa.
\v 7 Ndeeno, uwulindamafu kihuma kwa Nguluvi wuna wushilile uwumanyi woona wa vaanu, wusivadiime inumbula nu luhala lwenyu, kwa kiiva muli vaanu va Kilisito Yeesu.
\p
\v 8 Kuwudugo, vahuvililaaji vayangu, nikivajovela kiija muyinatilaje goona aga shiyooli, amaswi gina gisakulwa kitiilwa, gasihansinkheene nu wunansi, amaswi gina gishendeefya, khanji amaswi gina manofu. Amaswi aga gisakulwa kisufisiwa, gahiivaji amaswi ago.
\v 9 Muyitenekhaje kigaha gina mwayimanyisaaga na kiyanushila kihuma kunyangu, gala gina mwapulikhaga kunyangu, khanji mukhagaweene nigagahile. Baheene uNguluvi yuna ikivapeela uwulindamafu, asiyiteneshe kiiva lumo noomwe.
\s UPawulo ikivahonjesa aVafilipi
\p
\v 10 Lino uMutwa uYeesu ikinishendeefya mandu, kwa kiiva pina sishilile nsiku nyinshi, lino mukinikumbukha. Shiyooli nsiku soona mukhandi mukinikumbukha, leelo musikhandi mukwiliile kinileetela umutango gwenyu kunyangu.
\v 11 Nisilogola ndeeno kwa kiiva nishepushiilwe ifiinu, ndaali! One niyimanyiise kiliyiitikha lyolyona lina likiniyinsila.
\v 12 Niyimanyiise kikhala mu wupiina wa fiinu. Khanji niyimanyiise uwiikhasi uwa kiiva nafyo finshi. Niyimanyiise kikwilana mu goona gina gikinipata, yive kiyikuta awu kiiva ni njala, yive mu finshi, awu kishepushilwa.
\v 13 Nihiiva kigaha goona ago, kwa kiiva uKilisito yumwene yuna ikinipeela ingufu.
\p
\v 14 Hata ndeeno, mwagahaga wunofu kwa kiiva mukhandi mukinitanga uluhaavi luna nikhandi mu malava.
\v 15 Omwe Vafilipi mumeenye kiija, pala pina nikhayansiise kivakhoma iMola iNofu, na pina nikhahumile ku nyi yeenyu iya Makedoniya, yuumwe hela mwanitangaga. Kusiina ishipuga sha vahuvililaaji avanji vina vakhahanjile na kinipeela ifiinu.
\v 16 Hata pina nikhandi ku lijumbi lya Tesalonike, mukhandi mukinifilishila one ifiinu fya kinitanga.
\v 17 Nisilogola ndeeno, kwa kiiva nisakula munipeelaje ifiinu, ndaali. Leelo nisakula hela kiija, uNguluvi avayimiilile mandu kwa kiiva ya lusungu lwenyu.
\p
\v 18 Lino, ifiinu fila fyona fina mwanilajisisaaga kwa nsila ya Epafulodito, shi nafiyanushilaga. Fyakwilanaga mu goona gina nikhandi nigayile, khanji ifinji fisigeele. Umutango ugo guli ngaja sadaakha inofu yina yiihumya umununsi munofu, yina yiyiitikhwa nu Nguluvi, khanji yikimushendeefya.
\v 19 Lino, uNguluvi wangu, asivapeele goona gina mushepushiilwe, kilingana nu wusi waakwe uwukhome. Asiigahe ndeeno kwa nsila ya Kilisito Yeesu.
\p
\v 20 UNguluvi atupikhwe shiluta na shiluta. Amina!
\s Amaswi aga wudugo
\p
\v 21 Vahunjilaji avahuvililaaji woona va Kilisito Yeesu ava ku Filipi. Avahuvililaaji vayeesu vina vali lumo noone panu, woope vikivahunjila.
\v 22 Khanji avahuvililaaji woona vina viikhala mu lijumbi ili vikivahunjila, mandu vina viikhala mu nanda ya Kayisaali, umutwa wa Valuumi.
\p
\v 23 Imota ya Mutwa uYeesu Kilisito, yive lumo noomwe.
