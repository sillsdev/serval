\id GAL - Sangu Bible Translation
\rem Exegeted August 15; TA-Check July 18; Consultant Check A. Mahali August 18.
\h Vagalatiya
\toc2 Vagalatiya
\toc1 Ibalula ya Pawulo kwa Vagalatiya
\mt2 Ibalula ya Pawulo kwa
\mt1 Vagalatiya
\imt Imola yina yilongola
\ip IGalatiya yikhandi nyi yina yikhandi paakhati naakhati ya nyi yina mu nsiku isi yitambulwa Wutuluki. UPawulo nu Balinaaba vakhandi viikhoma iMola iNofu ya Yeesu mu nyi ya Galatiya. Avaanu vinshi vayihuvililaga iMola iNofu, vaava vahuvililaaji va Yeesu (\xt Nsengo sa Vanandeje 13–14\xt*). Leelo lwaganaga kishila luhaavi, avaanu avamonga vayinsa kivamanyisa avahuvililaaji va Kilisito kiija vave vikisiyinatila indaji ni ngʼoma isa Vayahuudi, khanji vayinjisiwe ijando. Ino uPawulo ikivakumbusa avahuvililaaji kiija, uNguluvi ikivakulusa avaanu woona vina vikimuhuviilila uKilisito, leelo vasili vina viyinatila indaji sa Musa hela. Khanji ikivajovela shina valogolaga avanandeje va Yeesu ku Yelusalemu (\xt Nsengo sa Vanandeje 15\xt*).
\tr \th1 Umulyango\th2 Gina gakwali mu litaafili ili
\tr \tc1 1:1-5\tc2 UPawulo ikivahunjila aVagalatiya
\tr \tc1 1:6–2:21\tc2 Ikiyisaajila kiija, umwene mwanandeje kwa vaanu vina vasili Vayahuudi
\tr \tc1 3:1–4:31\tc2 Avahuvililaaji vikulusiwa kwa nsila ya kimuhuviilila uYeesu Kilisito, yisili kwa nsila ya ndaji
\tr \tc1 5:1–6:10\tc2 Imanyisa ulwa ngʼoma sa vahuvililaaji vina vilongosewa nu Numbula uMunofu
\tr \tc1 6:11-18\tc2 Amapavilo aga wudugo
\c 1
\s UPawulo ikivahunjila aVagalatiya
\p
\v 1 Ibalula iyi yihumile kunyangu one Pawulo yuna nili mwanandeje.\f + \fr 1:1 \fq Mwanandeje: \ft Yimba iliswi ili mu Maswi aMahensa.\f* One nisikhafiliikhwe na vaanu awu kikhamilisiwa nu muunu yumonga. Leelo nafilikhwagwa nu Yeesu Kilisito\f + \fr 1:1 \fq Kilisito: \ft Liswi lya Shiyunaani. Kwa Shihebulaniya viija \fqa Mesiya\fqa*. Yimba iliswi \fqa Kilisito\fqa* mu Maswi aMahensa.\f* yumwene, nu Nguluvi uDaada yuna wámufyusaaga uYeesu kihuma kwa vina vafwile.
\v 2 One na vahuvililaaji vayeesu vina tili lumo, tikivahunjila omwe vina muli mu fipuga fya vahuvililaaji va Nguluvi mu nyi ya Galatiya.
\p
\v 3 Imota nu wulindamafu kihuma kwa Nguluvi uWiheesu nu Mutwa uYeesu Kilisito, five lumo noomwe.
\v 4 UKilisito wáyihumyaga kiifwa kwa kiiva ya kiwuwuusa uwunansi weesu, kiija atukuluse kihuma mu mavi goona aga mu nyi iyi. Shiisho ndeeno uNguluvi uWiheesu shina wádobokhaga.
\v 5 UNguluvi atupikhwe shiluta na shiluta. Amina!
\s Kusiina iMola iNofu isinji
\p
\v 6 Vayaa! One niswiga mandu, kiiva lwashila luhaavi lufupi hela, kihuma uNguluvi pina wávashemeelaga kwa mota ya Kilisito, na shi mwamulekha uNguluvi, kwa kiyinatila amamanyiso aganji gina avanji viijova Mola Nofu.
\v 7 Leelo amamanyiso ago gasili Mola Nofu, hata padoodo. Shiyooli vakwali avaanu vina vikivalulungania omwe, khanji visakula kiyiseetula iMola iNofu ya Kilisito.
\v 8 Leelo, hata nda tive yuuse awu umalayikha\f + \fr 1:8 \fq Umalayikha: \ft Yimba iliswi \fqa Malayikha\fqa* mu Maswi aMahensa. \f* kihuma kushaanya, iyinsa na kivakhoma imola yina yili paayo na yina tavakhomaga, umuunu uyo ayiijilwe!
\v 9 Nikivajovela omwe khanji ngaja shina tatalaga kivajovela kiija, nda kuna muunu yumonga ikivakhoma iMola iNofu yina yili paayo na yina mwatalaga kiyiposheela, umuunu uyo ayiijilwe!
\p
\v 10 Lino wuli, muhiiva kiija one nisakula kiganwa na vaanu? Ndaali, nisakula kiganwa nu Nguluvi mwene duguli! Naali niveesaje nisakula kivashendeefya avaanu, ndi nisili muvanda wa Kilisito!
\s Amamanyiso ga Pawulo giihuma kwa Kilisito
\p
\v 11 Lino vahuvililaaji vayangu, nisakula mumanye kiija, iMola iNofu yina navakhomaga one, yisikhahumile kwa vaanu.
\v 12 IMola iyo nisikhaposheelile kihuma kwa vaanu, khanji asikhanimanyiise muunu yoyoona. Leelo uYeesu Kilisito yumwene yuna wánigubutulilaga.
\p
\v 13 Mupuliishe shina nikhandi nishwali uluhaavi luna nikhandi nilwila idiini yangu iya Shiyahuudi, na shina nikhandi nikivalafya mandu avaanu va shipuga sha vahuvililaaji va Nguluvi, na kisakula kishibuda khabisa.
\v 14 Shiyooli nikhavamenile avayangu vinshi vina tilingeene amaakha noone kilwililanila idiini yeesu iya Shiyahuudi. Najimbaga mandu kiyinatila amamanyiso aga vambuyeesu.
\v 15 Leelo kihuma pina nisinaasawe, uNguluvi wánibagulaga na wánishemeelaga kwa mota yaakwe, kimusenjela.
\v 16 Wáawona lunofu kinigubutulila uLusawo lwakwe\f + \fr 1:16 \fq ULusawo lwakwe: \ft Yimba iliswi \fqa Lusawo lwa Nguluvi\fqa* mu Maswi aMahensa.\f* uYeesu Kilisito shina ashwali, kiija nikhome iMola iNofu yaakwe kwa vaanu vina vasili Vayahuudi. Uluhaavi ulo nisikhasakwile avaanu va kitavililana shina hambi niigaha.
\v 17 Nisikhalutile ku Yelusalemu\f + \fr 1:17 \fq Yelusalemu: \ft Yimba iliswi ili mu Maswi aMahensa.\f* kwa vina vanilongolaga one kiiva mwanandeje. Shina nashigahaga, gwalimo nalutaga ku nyi ya Alabiya, lwaganaga kishila luhaavi, naatina khanji ku lijumbi lya Damesiki.
\p
\v 18 Gaganaga kishila maakha gatatu, baheene nikhalutile ku Yelusalemu kitangaana nu Petulo.\f + \fr 1:18 \fq Petulo: \ft Kwa Shiyunaani yiyandiikhwe, \fqa Kefa\fqa*. Ili litaawa ilinji lya Petulo. \fqa Petulo\fqa* litaawa lya Shiyunaani. Kwa Shialaamu viija, \fqa Kefa\fqa*. Uluganulo lwakwe, \fqa lipaama. \xt Yimba mu litaafili lya Vagalatiya 2:9, 11, 14.\f* Kunyaakwe ukho, nikhakheele nsiku ishumi na sisaanu.
\v 19 Leelo nisikhavaajile avanandeje avanji, ila uYaakobo umaame wa Mutwa uYeesu.\f + \fr 1:19 \fq Mutwa uYeesu: \ft Yimba iliswi \fqa Mutwa\fqa* mu Maswi aMahensa.\f*
\v 20 Ago gina nikivayandishila, uNguluvi ameenye kiija nisiideha.
\p
\v 21 Naganaga kiwonana nu Petulo, nikhalutile ku nyi sa Siliya ni Kilikiya.
\v 22 Uluhaavi ulo avahuvililaaji va Kilisito, ava mu fipuga fya vahuvililaaji ava ku nyi ya Yudeya, vasikhanimeenye one.
\v 23 Vasimanyaga seene duguli imola sina vasipulikhaga kiija, “Umuunu yuna akhandi ikitulafya ulwamwandi, lino iikhoma ilihuuvi lilila lina akhandi iijesa kilibuda.”
\v 24 Baaho vamusufya uNguluvi kwa kiiva ya gina nikhandi nisenga.
\c 2
\s Avalongosaaji ava ku Yelusalemu viyiitikha amamanyiso ga Pawulo
\p
\v 1 Gaganaga kishila maakha ishumi na gana, naaluta khanji ku Yelusalemu lumo nu Balinaaba, na mu lushuulo ulu namutoola uTito naaluta nawo.
\v 2 Nalutaga ku Yelusalemu kwa kiiva uNguluvi wánigubutulilaga kiija, nilute. Pina tikheele pashipata na valongosaaji va shipuga sha vahuvililaaji, navataviilila iMola iNofu yina nikhandi nikivakhoma avaanu vina vasili Vayahuudi. Nagahaga ndeeno, kwa kiiva nikhandi nisakula kiija avalongosaaji ava vaniyiitishe, kiija insengo yangu yisikhaveesaga ya bule.
\v 3 Vapulinkhana noone, hata mbakha vasikhamukhamiliise uTito yuna asili Muyahuudi kisiyinatila indaji sa Musa,\f + \fr 2:3 \fq Indaji sa Musa: \ft Yimba iliswi \fqa Musa\fqa* mu Maswi aMahensa.\f* kwa nsila ya kiyinjila ijando,\f + \fr 2:3 \fq Kiyinjila ijando: \ft Yimba iliswi ili mu Maswi aMahensa.\f*
\v 4 hata nda vakhandi vakwali avahuvililaaji avanji va wudehi vina visakulaga kiija, ayinjisiwe ijando. Avaanu awo vayiyinjisaaga kwa wusugu, kiwuseesa uwuyeeshelo weesu wuna tapelwagwa nu Kilisito Yeesu, baheene vatuviishe mu wuvanda wa ndaji sa Musa.
\v 5 Leelo tisikhapulinkheene nawo hata padoodo kiija, vasikhashisetulaga ishiyooli sha Mola iNofu, leelo shisigale noomwe.
\p
\v 6 Leelo avalongosaaji va shipuga sha vahuvililaaji, vina vakhandi vitiilwa na vaanu, vakhandi vangaya njowo imya isa kinijovela. Shiyooli vatilwagwa mandu, leelo kunyangu one ilyo nisikilituna, kwa kiiva uNguluvi asikiwutuna uwukhome wa muunu.
\v 7 Avalongosaaji vala vamanyaga kiija, uNguluvi wánifilikhaga kivakhoma iMola iNofu iya Yeesu, avaanu vina vasili Vayahuudi, ngaja shina wámufilikhaga uPetulo kivakhoma aVayahuudi.
\v 8 UNguluvi yuna wámugahaga uPetulo ave mwanandeje waakwe kwa Vayahuudi, yuuyo yuna wánigahaga na yuune nive mwanandeje waakwe kwa vaanu vina vasili Vayahuudi.
\v 9 Ino uYaakobo, uPetulo nu Yohana vina vakhandi valongosaaji vakhome, vaamanya kiija uNguluvi kwa mota yaakwe, wánipeelaga insengo iyi. Ndeeno vatukhata amawokho one nu Balinaaba, baheene yive shimanyilo sha kihanga. Tapulinkhanaga kiija, ose tisakulwa kisenga insengo kwa vaanu vina vasili Vayahuudi, aveene vasenje insengo kwa Vayahuudi.
\v 10 Vatulombaga shiinu shimo, tiyitenekhaje kivakumbukha avapiina mu vahuvililaaji ava ku Yelusalemu ukho, ishiinu shina niiva nijimba kishisenga.
\s UPawulo ikimukhajila uPetulo
\p
\v 11 Paanyuma uPetulo wáyinsile ku lijumbi lya Antiyokiya kitujendela, ilisiku limonga namukhaniaga bahawuvalafu kiiva wápunganiaga.
\v 12 UPetulo wáganaga kifikha, akhandi iilya ishakiilya lumo na vahuvililaaji vina vasili Vayahuudi. Leelo uluhaavi lumonga, vaganile kifikha avaanu vamonga kihuma kwa Yaakobo, wáyibaagula kwa vahuvililaaji vina vasili Vayahuudi, wáalekha kiilya nawo ishakiilya khanji. Wágahaga ndeeno, kwa kiiva wátiilaga avaanu vina vakhandi vikuviilisa kiija, avahuvililaaji woona vave viyinjisiwa ijando.
\v 13 Baheene aVayahuudi avamonga vayansa kigaha ngaja shina akhandi iigaha uPetulo, hata nda vameenye kiija wumyansi. Hata uBalinaaba woope wáhonsiwaagwa, wáava mumyansi.
\v 14 Ino naganaga kimanya kiija vasiigaha kifwatana ni shiyooli sha Mola iNofu, namujovela uPetulo bahawuvalafu pa vaanu woona kiija, “Owe uli Muyahuudi, leelo uwiikhasi wáakho wuli ngaja muunu yuna asili Muyahuudi! Lino, kwashi ukivakhamiilisa avaanu vina vasili Vayahuudi kiyinatila ingʼoma sa Vayahuudi?”
\s Avaanu woona vikulusiwa kwa kimuhuviilila uKilisito hela
\p
\v 15 Shiyooli ose tili Vayahuudi kwa kisawa, ndeeno tisili ngaja avaanu vina vasili Vayahuudi, vina tikivajova “vanansi.”
\v 16 Ose timeenye kiija, avaanu vivasiwa nu Nguluvi kiiva vagolofu, kwa kimuhuviilila uYeesu Kilisito hela, leelo yisili kwa kisiyinatila indaji sa Musa. Ndeeno na yuuse tikimuhuviilila uKilisito Yeesu, baheene tivasiwa kiiva vagolofu kwa kiiva ya gina wágahaga uYeesu, yisili kwa kisiyinatila indaji sa Musa. Shiyooli kwa kisiyinatila indaji sa Musa, kusiina yuna akhavasiwa kiiva mugolofu.\f + \fr 2:16 \xt Yimba mu litaafili lya Sabuli 143:2.\f*
\p
\v 17 Ino, nda tisakula kivasiwa kiiva vagolofu kwa kilungana nu Kilisito, avanji vasiijove kiija tiveele vanansi, kwa kiiva tisiyinatila indaji sa Musa. Wuli, aga giwonensa kiija uKilisito ikitugaha kiiva vanansi? Ndaali, hata padoodo!
\v 18 Leelo nda nitine khanji kihuviilila ulugoto ulwa pawukuulu ulwa kiyinatila indaji, luna nakhaanaga, apo shiyooli nili munansi.
\v 19 One pina nikhandi nikisiyinatila indaji sa Musa, indaji iso sikhandi sikinihiga. Leelo uluhaavi ulu, nisiijela khanji kikhala kwa kisiyinatila indaji iso, baheene uwiikhasi wangu wuve ngaja shina isakula uNguluvi.
\v 20 Uwiikhasi wangu uwa pawukuulu wakhomelelwagwa lumo nu Kilisito pa musalaaba, leelo uluhaavi ulu nili muumi, leelo nisili muumi one, ila yu Kilisito yuna muumi mukhati yangu. Uwuumi wuna ninawo uluhaavi ulu, ninawo kwa kimuhuviilila uLusawo lwa Nguluvi. Umwene wániganaga, wáwuhumyaga uwuumi waakwe baheene anikuluse.
\v 21 Shiyooli, yisili kiija nikhaana imota ya Nguluvi. Nda umuunu akwiliile kiiva mugolofu kwa kisiyinatila indaji sa Musa, ino uKilisito wáfwisaga bule!
\c 3
\s Kimuhuviilila uYeesu awu kisiyinatila indaji sa Musa
\p
\v 1 Omwe Vagalatiya, shiyooli muli vayasu! Yu naani avahaviile? Navatavililaga bahawuvalafu kiija kwashi uYeesu Kilisito wáfwisaga pa musalaaba.
\v 2 Gina nisakula kimanya kihuma kunyeenyu gageene aga, wuli, uNumbula uMunofu\f + \fr 3:2 \fq UNumbula uMunofu: \ft Yimba iliswi \fqa Numbula uMunofu\fqa* mu Maswi aMahensa.\f* mwayanushila kwa kiiva mwayinatilaga indaji sa Musa, awu kwa kiiva mwapulisaaga na kihuviilila iMola iNofu iya Yeesu?
\v 3 Wuli, omwe muli vayasu ngaja ndeeno? Omwe mwayansaaga uwiikhasi wupya kwa ngufu sa Numbula uMunofu, leelo uluhaavi ulu, mwisakula kiyitenekha mbakha kuwudugo kwa ngufu seenyu yuumwe.
\v 4 Wuli, injowo soona sina sayinsaga, sikhandi sa bule? Sisikwiliile kiiva sa bule!
\v 5 Wuli, uNguluvi avapeelile uNumbula uMunofu na kigaha amabikha mu omwe kwa kiiva mwayinatilaga indaji, awu kwa kiiva mwapulikhaga iMola iNofu iya Yeesu na kiyihuviilila?
\p
\v 6 Hiivaji imola ya Abulahamu. AMayandikhwa aManofu giijova, “UAbulahamu\f + \fr 3:6 \fq UAbulahamu: \ft Yimba iliswi \fqa Abulahamu\fqa* mu Maswi aMahensa.\f* wámuhuviilila uNguluvi, ndeeno uNguluvi wámuvasa kiiva mugolofu pamwene.”\f + \fr 3:6 \xt Yimba mu litaafili lya Shiyanso 15:6.\f*
\v 7 Ino, manyaji kiija avaanu vina vikimuhuviilila uNguluvi, vaveene vaana va shiyooli va Abulahamu.
\v 8 AMayandikhwa aManofu gajovaga kihuma paanyuma kiija, avaanu vina vasili Vayahuudi, uNguluvi akhavavasa kiiva vagolofu kwa lihuuvi lyanave. Lino uNguluvi wátalaga kimukhoma uAbulahamu iMola iNofu kiija, “Kishilila kunyaakho, avaanu va nyi soona vakhayimiililwa.”\f + \fr 3:8 \xt Yimba mu litaafili lya Shiyanso 12:3.\f*
\v 9 Ndeeno vala vina vikimuhuviilila uNguluvi, viyimiililwa lumo nu Abulahamu yuna wáyimililwagwa kwa kiiva wámuhuvililaga.
\s Kikulusiwa kihuma kiyiijilwa kwa ndaji sa Musa
\p
\v 10 Leelo woona vina vihuviilila kikulusiwa kwa kigaha gina gisakulwa ni ndaji sa Musa, awo vayijiilwe. Kiiva aMayandikhwa aManofu giijova, “Yoyoona yuna asiyinatila na kigaha goona gina gayandiikhwe mu Mataafili ga ndaji sa Musa, uyo iiva ayijiilwe.”\f + \fr 3:10 \xt Yimba mu litaafili lya Luuju lwa Ndaji 27:26.\f*
\v 11 Shiyooli kusiina umuunu yuna ivasiwa kiiva mugolofu pa Nguluvi kwa kisiyinatila indaji, kwa kiiva aMayandikhwa aManofu giijova, “Umuunu umugolofu kwa nsila ya lihuuvi, uyo asiive nu wuumi.”\f + \fr 3:11 \xt Yimba mu litaafili lya Habakuki 2:4.\f*
\v 12 Indaji sa Musa sisihuviilila ilihuuvi, ila injendo sa muunu, ngaja aMayandikhwa aManofu shina giijova, “Umuunu yuna iyinatila goona gina galajisiiwe mu ndaji, akhava muumi.”\f + \fr 3:12 \xt Yimba mu litaafili lya Njowo sa Valaawi 18:5.\f*
\p
\v 13 UKilisito wátukulusaaga kihuma mu luyiijilo lwa ndaji, kwa kilusumula uluyiijilo ulo kwa kiiva yeesu. Kiiva aMayandikhwa aManofu giijova, “Umuunu yuna akhomeleelwe pa musalaaba, ayijiilwe.”\f + \fr 3:13 \xt Yimba mu litaafili lya Luuju lwa Ndaji 21:23.\f*
\v 14 Aga gasenjekhaga baheene uluyimiililo luna wápelwagwa uAbulahamu, vapeelwe avaanu vina vasili Vayahuudi woope, kwa nsila ya Kilisito Yeesu. Lino kwa kimuhuviilila uYeesu Kilisito tikwiliile kimuposheela uNumbula uMunofu, yuna uNguluvi wátahisaaga kitupeela.
\s Inaahiso sa Nguluvi kwa Abulahamu ni ndaji saakwe kwa Musa
\p
\v 15 Vahuvililaaji vayangu, leshi nivajovele ishihwano kihuma mu wiikhasi weesu. Hiivaji ulufingano ulwa vaanu vavili. Kusiina umuunu yoyoona yuna akwiliile kipyanisa awu kiyonjelesa lyolyona, shilushwali kwa liswi ngaja ili.
\v 16 UNguluvi wátahisaaga kwa Abulahamu umbuyeesu, umwene lumo ni shisafi shaakwe. AMayandikhwa aManofu gasiijova, “Ni fisafi fyakwe,” uluganulo lwakwe vinshi, leelo giijova, “Ni shisafi shaakwe,”\f + \fr 3:16 \xt Yimba mu litaafili lya Shiyanso 12:7.\f* uluganulo lwakwe, umuunu yumo, uyo yu Kilisito.
\v 17 Lina nisakula kilogola lilyene ili, uNguluvi wáfingaga mu maakha ga magana gana na mashumi gatatu (430) pina sishaanali kiyinsa indaji sa Musa. Ndeeno indaji iso sisikwiliile kiluwuusa ulufingo ulo,\f + \fr 3:17 \fq Ulufingo ulo: \ft Yimba iliswi \fqa Lufingo\fqa* mu Maswi aMahensa.\f* wala kiseetula gala gina wátahisaaga.
\v 18 Nda avaanu vaali viposheela uwuhaasi waanave kihuma kwa Nguluvi kwa kisiyinatila indaji, ino uwuhaasi uwo wusaali wukwiliile khanji kihuviilila ulutaahiso lwa Nguluvi. Leelo uNguluvi kwa mota yaakwe, wámupeelaga uAbulahamu uwuhaasi wa lufingo kwa kiiva wámutahisaaga ndeeno.
\v 19 Lino indaji saashi? Sayonjelesewaagwa mu lufingo, pina lwaganile kishila luhaavi, baheene sivawonense avaanu kiija vali mu wunansi, mbakha pina iyinsa yula yuna shisafi sha Abulahamu, yuna uNguluvi wátahisaaga. Indaji iso, uNguluvi wámupeelaga uMusa kishilila kwa vamalayikha, nayu Musa wáava paakhati naakhati ya vaanu nu Nguluvi.
\v 20 Umuunu uwa paakhati naakhati ngaja uyo, isakulwa kiiva akwali, nda mbali sivili sifingana. Leelo uNguluvi yumwene wáfingaga kwa Abulahamu, bila kiiva nu muunu ngaja uyo.
\p
\v 21 Wuli, indaji sikhaanania nu lutaahiso luna uNguluvi wátahisaaga? Ndaali hata padoodo! Kiiva nda indaji yaali yive yikwiliile kivapeela avaanu uwiikhasi uwupya, apo taali tiiva tikwiliile kivasiwa kiiva vagolofu kwa kiyinatila indaji.
\v 22 Leelo yisili ndeeno. AMayandikhwa aManofu giijova, avaanu woona vali mu wutawulilwa wa wunansi, baheene kwa nsila ya kimuhuviilila uYeesu Kilisito, tiyanushila gina wátahisaaga uNguluvi.
\p
\v 23 Uluhaavi lwa lihuuvi mwa Yeesu Kilisito pina lusinayinse, indaji satugahaga kiiva vavanda, tikhandi tihepeleese kigubutulilwa ilihuuvi ilyo.
\v 24 Lino indaji iso sikhandi sikituyangalila mbakha uKilisito pina wáyinsaga, baheene tikwiliile kivasiwa kiiva vagolofu kwa lihuuvi.
\v 25 Leelo kwa kiiva ilihuuvi lila lifishile, ose tisiyangalilwa khanji ni ndaji.
\p
\v 26 Kwa nsila ya lihuuvi, omwe woona muli vaana va Nguluvi, kwa kilungana nu Kilisito Yeesu.
\v 27 Omwe woona muna mutwinisiiwe, mulunganisiiwe nu Kilisito, muli ngaja mumufwele uKilisito.
\v 28 Ndeeno uMuyahuudi na yuna asili Muyahuudi vasili paayo, umuvanda na yuna asili muvanda, umugoosi nu mudala. Woona muli shiinu shimo, kwa kiiva mulungeene nu Kilisito Yeesu.
\v 29 Kiiva omwe muli vaanu va Kilisito, ino muli shisafi sha Abulahamu, ndeeno mukhaposheela gala gina uNguluvi wámutahisaaga uAbulahamu.
\c 4
\p
\v 1 Ino iliswi lina nisakula kivajovela lilyene ili, umuhalaaji nda ashaanali mwana, asipungana nu muvanda, hata nda uwusi woona waakwe.
\v 2 Uluhaavi ulo loona iiva pansi ya vayangalilaaji na vayimililaaji, mbakha uluhaavi luna lufwaya kwa wiihe.
\v 3 Na yuuse shiisho ndeeno, uluhaavi luna uKilisito ashaanali kiyinsa, tikhandi ngaja vaana, tikhandi vavanda va ngʼoma sa vaanu.
\v 4 Leelo uluhaavi luna lufwaya lwafikha, uNguluvi wámufilikha mu nyi uLusawo lwakwe. ULusawo uyu wásawaagwa wáava muunu ngaja ose, wáava pansi ya ndaji ya Musa.
\v 5 Wáfilikhwagwa atukuluse ose vina tikhandi vavanda va ndaji sa Musa. Wágahaga ndeeno, baheene ose woona tive vaana va Nguluvi.
\p
\v 6 Kiiva ose tili vaana va Nguluvi, uNguluvi amufiliishe uNumbula wa Mwanaakwe mu numbula seesu. UNumbula uyo ikitugaha timushemeele uNguluvi kiija, “Aba” uluganulo lwakwe, “Daada.”
\v 7 Lino omwe musili vavanda khanji, ila muli vaana va Nguluvi. Nda muli vaana, lino omwe mukhaposheela fyona ifya wuhaasi fina uNguluvi avavishiile avanaakwe.
\s UPawulo ikivalavila aVagalatiya
\p
\v 8 Pawukuulu musikhandi mumumeenye uNguluvi, mukhandi vavanda va fiinu fina fisili Nguluvi.
\v 9 Leelo uluhaavi ulu, mumumeenye uNguluvi, awu nijove, mumanyikha nu Nguluvi. Lino mukwiliile wuli kiwuyiila mu ngʼoma sa vaanu, sina sisikwiliile kitukulusa! Wuli, mwisakula kiiva vavanda khanji?
\v 10 Mushaanali mupikheete insiku simonga, ameesi gamonga na maakha gamonga kiiva shiwungo sha kimushendeefya uNguluvi!
\v 11 Nitungumala kiija insengo yina navalavilaga, yingava ya bule!
\v 12 Vahuvililaaji vayangu, nikivalomba mandu kiija, muve vaanu vina vayiyesheele ngaja one, kwa kiiva lino nili ngaja omwe vina musili Vayahuudi, shina muyiyesheele kihuma mu ndaji.
\p Musikhanigahiile wuvi wowoona.
\v 13 Mumeenye kiija, pashiyanso uwutamu wuna nikhandi nawo, wuweene wuna wanipeelaga uluhaavi lwa kivakhoma iMola iNofu omwe.
\v 14 Hata nda uluhaavi lula uwuwoto wangu wukhandi lijelo kunyeenyu, hata ndeeno musikhanisalile awu kinikhaana. Leelo mwaniposheelaga ngaja kimuposheela umalayikha wa Nguluvi, awu ngaja kimuposheela uKilisito Yeesu yumwene.
\v 15 Wuli, uwushendeefu weenyu wuna mukhandi nawo uluhaavi ulo, waaluta kwi? Nilogola ishiyooli, uluhaavi lula mukhandi tayaali kigajodola ameeho geenyu na kinipeela one.
\v 16 Wuli, lino nili mulugu weenyu kwa kiiva ya kivajovela ishiyooli?
\p
\v 17 Avaanu avanji awo vijimba kiija vavalavile omwe, leelo gina visakula gasili manofu. Visakula kivabaagula omwe kunyangu, kiija muvalavile aveene.
\v 18 Lunofu kijimba kigaha amanofu. Leelo mugahaje ndeeno luhaavi loona, hata uluhaavi luna nisili lumo noomwe.
\v 19 Vanangu, ulu luhaavi lunji khanji kunyangu niilava kwa kiiva yeenyu, ngaja shina uwashimaayi umunya lwanda shina iilava pina iisava umwana. Niilava shiisho ndeeno, mbakha pina uwiikhasi wa Kilisito pina wukhawonekha mu wiikhasi weenyu.
\v 20 Nidobokha kiiva lumo noomwe uluhaavi ulu, pamonga ndi nalogola noomwe kwa wuhuugu! Ndeeno, nina muninu noomwe!
\s Ishihwano sha Hajili nu Saala
\p
\v 21 Nijoveli one, omwe muna mwidobokha kiiva vavanda va ndaji sa Musa, wuli, mumeenye shiyooli shina yilogola indaji?
\v 22 Yiyandiikhwe mu Mayandikhwa aManofu kiija, uAbulahamu akhandi ana vaana vavili. Yumonga wásavaga nu Hajili yuna akhandi washimaayi umuvanda, nu yunji wásavaga nu Saala yuna akhandi washimaayi yuna asili muvanda.
\v 23 Umwana wa mushimaayi umuvanda yula, wásawaagwa nu Abulahamu kwa kijesa kwakwe kikwisa ulutaahiso lwa Nguluvi. Leelo umwana wa mushimaayi yuna asili muvanda, wásawaagwa kwa lugulumilo lwa Nguluvi, kikwisa ulutaahiso lwakwe.
\v 24-25 Avashimaayi vavili awo vakwiliile kitoolwa ngaja shihwano sha mfingo sivili. UHajili iyiima ngaja lufingo lwa wutasi luna lwasenjekhaga pa shidunda sha Sinayi ku nyi ya Alabiya. Avanaakwe vakhasaviilwe ngaja vavanda mu ndaji sa Musa. Avaanu va lino ava ku Yelusalemu vali ngaja avaana va Hajili, kwa kiiva vavanda va ndaji sa Musa, ngaja uHajili umwene na vanaakwe woona.
\v 26 Leelo uwashimaayi uyunji, uSaala, ihwananisiwa ni lijumbi lya Yelusalemu ilya kushaanya kwa Nguluvi. Uyo yu washimaayi yuna asili muvanda, khanji, uyo yu nyineesu.
\v 27 Mu Mayandikhwa aManofu, yiyandiikhwe kiija,
\q “Ushendeeve owe, yuna usipapukhaga,
\q khoosa ishawuti owe yuna usinapataje umwana,
\q kwa kiiva avaana va yula yuna ali mwene duguli vinshi,
\q kishila avaana va yula yuna atoliilwe.”\f + \fr 4:27 \xt Yimba mu litaafili lya Isaaya 54:1.\f*
\p
\v 28 Ino vahuvililaaji vayangu, omwe muli vaana va Nguluvi kwa lutaahiso lwakwe, ngaja shina akhandi ashwali uIsaaka.
\v 29 Leelo mu nsiku sila, umwana yuna wásawaagwa nu Abulahamu kwa kijesa kikwisa ulutaahiso lwa Nguluvi, wámuletelaga amalava umwana yuna wásawaagwa kwa ngufu sa Numbula uMunofu. Shiisho ndeeno insiku isi, avavanda va ndaji, vikivalafya omwe muna musili vavanda va ndaji.
\v 30 Leelo aMayandikhwa aManofu giijova shishi? Giijova, “Mudaga umuvanda nu mwanaakwe, kwa kiiva umwana wa muvanda asikwiliile kihaala lumo nu mwana wa yuna asili muvanda.”\f + \fr 4:30 \xt Yimba mu litaafili lya Shiyanso 21:10.\f*
\v 31 Ino ndeeno vahuvililaaji vayangu, ose tisili vaana va muvanda, leelo tili vaana va washimaayi yuna asili muvanda.
\c 5
\s Kiwuyangalila uwuyeeshelo
\p
\v 1 UKilisito atupeelile uwuyeeshelo, baheene tikhale mu wuyeeshelo. Lino muyikhangasaaje, musikhayitikhaji kitemwa khanji ni ndaji sa Musa ngaja umunjeganjega umusito.
\v 2 Puliisi! Yuune Pawulo nikivajovela aga! Nda muyiitishe kiyinjisiwa ijando kwa kiiva ya kisiyinatila indaji sa Musa, apo uKilisito asiiva nu lutono loloona kunyeenyu.
\v 3 Nikivapavila khanji bahawuvalafu kiija, yoyoona yuna ikunda kiyinjisiwa ijando, isakulwa kiyinatila indaji soona isa Musa.
\v 4 Nda muhuviilila kivasiwa kiiva vagolofu pa Nguluvi kwa kisiyinatila indaji, mumanyaje kiija mwayiwuusa yuumwe kwa Kilisito, ndeeno muli kunja ya mota ya Nguluvi.
\v 5 Leelo ose, kishilila uNumbula uMunofu tihuviilila kiija, tikhavasiwa nu Nguluvi kiiva vagolofu kwa kimuhuviilila uYeesu.
\v 6 Ino nda tilungeene nu Kilisito Yeesu, kiyinjisiwa ijando awu kilekha kiyinjisiwa ijando, kungaya nsengo yoyoona. Ishiinu ishikhome shina shisakulwa, lihuuvi lyesu lyene, lina liwonekha kwa kikhala kwa lugano.
\p
\v 7 Ulwamwandi mukhandi mwigaha wunofu! Lino yu naani yuna avasiviile kiyinatila ishiyooli?
\v 8 Uwukweheleso uwo wusiihuma kwa Nguluvi yuna avashemeelile.
\v 9 Leelo mumanyaje kiija, amamanyiso ga wudehi ago gageene ngaja avaanu shina viijova kiija, “Ilihelu lidoodo hela, liwumula uwutine woona!”\f + \fr 5:9 \fq Ilihelu lidoodo hela, liwumula uwutine woona! \ft Uluganulo lwakwe kiija, amamanyiso madoodo aga wudehi, gijanga vaanu vinshi.\f*
\v 10 UMutwa uYeesu anipeelile ishiyooli kiija, musifwata amaswi ga vaanu avanji, leelo musifwate amaswi gangu. Khanji yoyoona yuna ikivapalankhania omwe, shiyooli akhahigwa hata nda ave yu naani.
\p
\v 11 Vahuvililaaji vayangu, avanji viijova one nishaanali niikhoma kiija, woona visakulwa kiyinjila ijando. Nda naali niiva niijova ngaja ndeeno, kwashi aVayahuudi vikinilafya? Nda naali niiva niijova ngaja ndeeno, kikhoma kunyangu ulwa mola sa mfwa ya Yeesu pa musalaaba, kwali kwiva kusikivakhalasa.
\v 12 Nidobokha kiija, avaanu vina vikivalulungania omwe kwa njowo sa kiyinjisiwa ijando, vaali vayiyiipaje vaveene!
\p
\v 13 Vahuvililaaji vayangu, uNguluvi avashemeelile, baheene muyiyesheele. Lino uwuyeeshelo weenyu, musikhawugahilaji uwupafu uwuvi uwa muvili, leelo mutanjilisaniaje na kiganana.
\v 14 Indaji soona isa Musa sikwali mu ndaji yimo yina yiijova, “Umuganaje umuyaago, ngaja shina uyiganile yuuwe.”\f + \fr 5:14 \xt Yimba mu litaafili lya Njowo sa Valaawi 19:18.\f*
\v 15 Leelo nda mulumana na kiliisana ngaja nkhanu, muyivavalaje musikhabudanaga.
\s Kimuhuviilila uNumbula uMunofu
\p
\v 16 Ino nikivajovela kiija, uwiikhasi weenyu wuve wilongosewa nu Numbula uMunofu, baheene musikhafwataji khanji uwupafu uwuvi uwa muvili.
\v 17 Nikivajovela ndeeno, kwa kiiva fyona fina idobokha umuunu umunansi, yisili ngaja shina isakula uNumbula uMunofu. UNumbula uMunofu nu muunu umunansi vasipulinkhana, ndeeno, musikwiliile kigaha shoshoona shina mwidobokha.
\v 18 Leelo nda mwilongosewa nu Numbula uMunofu, musiitemwa ni ndaji sa Musa.
\p
\v 19 Ino timeenye gina vikigasenga avaanu kwa kiwuyinatila uwupafu waanave uwuvi uwa muvili, uwushemi, uwushaafu, kigaha injowo sa nsoni,
\v 20 kifuunya amanguluvi, uwuhavi, uwulugu, ilibaatu, uwushooyo, inkhalasi, uwubwalukha, ulukhania, kibagunkhana,
\v 21 ijiila, uwugaasi, kiiva nu wupafu uwuvi, na ganji gina gihwanana na ago. Nikivajovela khanji ngaja shina nikhandi nivajoveele kiija, avaanu vina viigaha ago, vasikhahaala uWutwa wa Nguluvi.\f + \fr 5:21 \fq UWutwa wa Nguluvi: \ft Yimba iliswi \fqa Wutwa wa Nguluvi\fqa* mu Maswi aMahensa.\f*
\v 22 Leelo nda tilongosewa nu Numbula uMunofu, tisiive ni likhomo ilya Numbula uMunofu. Ilikhomo ilyo lilyene, ulugano, uwushendeefu, uwulindamafu, kiyijimfilisa, uwugolofu, ulusungu, uwuyaminifu,
\v 23 uwuhuugu na kiyiyangalila. Kusiina indaji yina yikhaana ago.
\v 24 Avaanu nda valungeene nu Kilisito Yeesu, amavili gaanave gakhomeleelwe pa musalaaba, lumo na mahiiva gaanave amavi nu wupafu uwuvi uwa muvili.
\v 25 UNumbula atupeelile uwiikhasi uwupya, ino tikhalaje ngaja shina ikitulongosa.
\v 26 Tisikhayisufyaga, tisikhayansaniaga ilibaatu, awu kiwifushilana.
\c 6
\s Kitanjilisania
\p
\v 1 Vahuvililaaji vayangu, umuunu nda agwile mu wunansi, omwe vina mwilongosewa nu Numbula uMunofu mugomolaji kwa wuhuugu. Yiyangalilaji, baheene omwe musikhajelwaji kifwata injendo saakwe.
\v 2 Muyanushilanaje amasigo geenyu, kukwene kisiyinatila indaji sa Kilisito.
\v 3 Lino yoyoona yuna ikiyiwona kiija, muunu kishila avayine, uyo asili muunu, leelo ikiyijanga hela.
\v 4 Shila muunu ayisesaaje wunofu injendo saakwe. Nda iigaha amanofu, apo baheene akwiliile kiyihala kwa manofu gina iigaha. Leelo asikhayihwananisaaga na ganji gina umuunu uyunji agahile,
\v 5 kwa kiiva shila muunu isakulwa kisumula umusigo gwakwe yumwene.
\p
\v 6 Umuunu yuna imanyisiwa iLiswi lya Nguluvi, ave ikimugavila umumanyisaaji waakwe amanofu gina agapatile.
\p
\v 7 Musikhayijangaji, uNguluvi asiibedwa. Umuunu shina avyalile, shisheene shina akhakungula.
\v 8 Lino yuna ifwata uwupafu uwuvi uwa muvili, akhafwa. Leelo yuna ikimufwata uNumbula uMunofu, akhapata uwuumi wa shiluta.
\v 9 Ino tisikhakhatalaga kisenga amanofu. Nda tigugumila, tikhakungula amanofu pina uluhaavi lwafikha.
\v 10 Lino, luhaavi loona nda tina mwenshe, tivagahilaje amanofu avaanu woona, mandu avahuvililaaji vayeesu.
\s Amapavilo aga wudugo aga Pawulo
\p
\v 11 \sig Loleeli shina niyandiishe kwa mayandikhwa amakhome. Niyandiishe kwa liwokho lyangu yuune.\sig*
\v 12 Avaanu vina vikivakhamiilisa omwe kiyinjisiwa ijando, viigaha ndeeno kwa kiiva visakula kitiilwa na Vayahuudi. Visakula vasilaave valafisiwe kwa kiiva ya kikhoma ulwa mola sa mfwa ya Yeesu Kilisito pa musalaaba.
\v 13 Hata vina visakula kiiva vahuvililaaji woona vayinjisiwe ijando, vasikisifwata indaji soona. Visakula omwe muyinjisiwe ijando, baheene vayisufye kwa shimanyilo isho mu mavili geenyu.
\v 14 One nisiiva na shoshoona isha kiyisufisa, leelo nikiyisufya yuune duguli mu musalaaba gwa Mutwa weesu uYeesu Kilisito. Kwa kiiva ya mfwa yaakwe, injowo soona isa nyi iyi siyasiise ulutono kunyangu, na uwiikhasi wangu uwa pawukuulu wafwisaga lumo nu mwene pa musalaaba.
\v 15 Kiyinjisiwa ijando awu kilekha kiyinjisiwa ijando, kungaya nsengo yoyoona. Ishiinu ishikhome, kiwumbwa wupya nu Nguluvi.
\v 16 Uwulindamafu nu lusungu kihuma kwa Nguluvi luve na vaanu vina viyinatila ishiyooli ishi, aveene shiyooli vaanu va Nguluvi.
\p
\v 17 Ino yoyoona asikhanilafyaga khanji kwa liswi ilyo, kwa kiiva mu muvili gwangu ninago amavamba ga kihudwa na mangʼanga na kitowa ni nkwegu, ngaja shina akhandi anago uYeesu.
\v 18 Vahuvililaaji vayangu, imota ya Mutwa weesu uYeesu Kilisito, yive lumo noomwe. Amina.
