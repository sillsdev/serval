\id 2CO - Sangu Bible Translation
\rem Exegeted March 2016; TA checked March-April 2018; Consultant Checked by Ludie Postmus July 2018.
\h 2 Vakolinto
\toc2 2 Vakolinto
\toc1 Ibalula ya wuvili iya Pawulo kwa Vakolinto
\mt2 Ibalula ya wuvili iya Pawulo kwa
\mt1 Vakolinto
\imt Imola yina yilongola
\ip Umwanandeje uPawulo wáyandikhaga ibalula iyi kwa vahuvililaaji ava ku lijumbi lya Kolinto. Ilijumbi ilyo, likhandi lijumbi likhome mu nyi ya Akaya ku Wuyunaani, khanji likhandi limanyikha mandu mu nyi yoona iya Wuyunaani. Ibalula iyi yikhandi ya kivakhangasa inumbula aVakolinto, kwa kiiva yumwene yuna wáshiyansaaga ishipuga sha vahuvililaaji ava ku Kolinto. Pina asinayandishe ibalula iyi, kunyuma akhandi ikivajendela na kivatwalila ibalula, leelo avahuvililaaji vamonga ava shipuga isho vakhandi vanangeene na kibagunkhana mu lihuuvi. Baheene wáyandikhaga ibalula iyi, kivatanga vapulinkhane pina asinaafishe ku Kolinto.
\ip Yiwonekha kiija, avahuvililaaji vamonga vakhajovile kiija uPawulo asikhasiyangaliile wunofu ihela sa shipuga sha vahuvililaaji va Kilisito, khanji vakhandi viijova kiija umwene asili mwanandeje wa shiyooli. Ndeeno mu balula iyi, itaviilila kiija umwene yu naani, khanji itaviilila ulwa nsengo ya kikhoma iMola iNofu, yina uNguluvi wámushemelelaga kikhoma. Khanji ikivamanyisa avahuvililaaji kiija, vavatangaje avahuvililaaji ni fipuga fyona fya vahuvililaaji va Yeesu, kwa hela saanave.
\tr \th1 Umulyango\th2 Gina gakwali mu litaafili ili
\tr \tc1 1:1-11\tc2 UPawulo ikivahunjila aVakolinto na kimuhonjesa uNguluvi kwa lusungu lwakwe
\tr \tc1 1:12–7:16\tc2 Isaajila ulugoto lwakwe na kitaviilila insengo ya mwanandeje wa Kilisito
\tr \tc1 8:1–9:15\tc2 Kivatanga avahuvililaaji ava ku Yelusalemu
\tr \tc1 10:1–12:21\tc2 UPawulo ikivajovela kiija umwene mwanandeje wa Yeesu Kilisito
\tr \tc1 13:1-14\tc2 Amapavilo aga wudugo
\c 1
\s UPawulo ikivahunjila aVakolinto
\p
\v 1 Ibalula iyi yihumile kunyangu one Pawulo, yuna nili mwanandeje\f + \fr 1:1 \fq Mwanandeje: \ft Yimba iliswi ili mu Maswi aMahensa.\f* wa Kilisito\f + \fr 1:1 \fq Kilisito: \ft Liswi lya Shiyunaani. Kwa Shihebulaniya viija \fqa Mesiya\fqa*. Yimba iliswi \fqa Kilisito\fqa* mu Maswi aMahensa.\f* Yeesu, ngaja shina akhandi ageene uNguluvi, lumo nu Timoteo, umuhuvililaaji muyangu. Tikivayandishila omwe shipuga sha vahuvililaaji va Nguluvi, vina muli ku lijumbi lya ku Kolinto, lumo na vabaagule va Nguluvi woona ava mu nyi ya Akaya.\f + \fr 1:1 \fq Akaya: \ft Lukhandi luvala lumonga lwa nyi ya kunyagamo ya nyi ya Wuyunaani.\f*
\p
\v 2 Imota nu wulindamafu kihuma kwa Nguluvi uWiheesu nu Mutwa uYeesu Kilisito, five lumo noomwe.
\s UNguluvi ikivayishilisa vina vali mu malava
\p
\v 3 Atunwajwe uNguluvi, uDaada wa Mutwa weesu uYeesu Kilisito, uDaada yuna ikitusungupila, khanji yu Nguluvi yuna ikituyishilisa mu goona.
\v 4 Umwene ikituyishilisa mu malava goona, baheene na yuuse tikwiliile kivayishilisa avanji vina vali mu malava gina gali paayo paayo. Tikivayishilisa ngaja uNguluvi shina ikituyishilisa ose.
\v 5 Kiiva, tiishila mandu kilava ngaja uKilisito shina wálavaga, shiisho ndeeno uNguluvi akhashila kituyishilisa.
\v 6 Hata nda tiilava, tiilava kwa kiiva ya luvatamyo nu wukulukho weenyu. Khanji, ose pina tikhayishilisiwa, baheene na yuumwe mukhayishilisiwa na kiyijimfilisa mu malava gina na yuuse tiilava.
\v 7 Uluhuviililo lwesu kunyeenyu lukhome, kwa kiiva taamanya kiija nda mulave ngaja ose, shiisho ndeeno shina mukhayishilisiwa ngaja ose.
\p
\v 8 Vahuvililaaji vayeesu, tisakula mumanye shina talavaga mu nyi ya Asiya. Amalava gina gatupataga gatulafyaga mandu, mbakha tikhandi tihiiva kiija tisiifwe.
\v 9 Shiyooli tikhandi ngaja vaanu vina vahijiilwe kibudwa. Ilyo lyasenjekhaga ndeeno, kiija tileshe kihuviilila ingufu seesu, ila timuhuviilile uNguluvi, yuna ifyusa vina vafwile.
\v 10 Uyo yumwene yuna wátukulusaaga pina tikhandi mu hataali ya kiifwa, khanji akhatukulusa. Ose tikimuhuviilila umwene kiija akhava iigaha shiisho shila luhaavi.
\v 11 Hata na yuumwe, mukitutanga mu mafuunyo geenyu kwa Nguluvi. Umwene ipulikha amafuunyo geenyu na kituyimiila ose, baheene avaanu vinshi vasimuhonjese uNguluvi.
\s UPawulo iseetula ulugoto lwakwe ulwa kiluta ku Kolinto
\p
\v 12 Lino ose tikiyisufya kiiva, tikiyiwona mu numbula seesu kiija, tikheele kwa wugolofu na kwa shiyooli kihuma kwa Nguluvi pa nyi apa, mandu mu omwe. Tisikhakheele kunyeenyu, kwa kilongosewa nu wumanyi weesu yuuse, leelo kwa mota ya Nguluvi.
\v 13-14 Mu ilyo, tikivayandishila amaswi gina mukwiliile kiyimba na kigamanya wunofu. Hata yive uluhaavi ulu mutumeenye padoodo, nihuviilila kiija, mukhatumanya khabisa. Ndeeno, mukhayihala ulwa ose mu lisiku lina akhatina uMutwa uYeesu, ngaja ose shina tikiyihala ulwa omwe.
\p
\v 15 Kiiva nikhandi nihuviliile kiija, ilyo mwalimanya khabisa, naviikhaga ulugoto ulwa kitala kiyinsa kunyeenyu. Mu ilyo, ndi mwayimililwagwa mandu, kwa kiyinsa one kunyeenyu mala khavili.
\v 16 Nagulumilaga kishilila kunyeenyu uluhaavi luna niiluta ku nyi ya Makedoniya, baheene pina nikhava naahuma ku Makedoniya nikhatine khanji kunyeenyu. Apo baheene mukhanipeele umutango ugwa kiluta ku Yudeya.
\v 17 Lino naseetula ulugoto lwangu ulwa kiyinsa kunyeenyu. Wuli, muhiiva lino kiija nina shibindubindu kwa kiiva nalamula kiseetula ulugoto lwangu? Pamonga muhiiva kiija, one nilamula kwa lugano lwangu, kiija, “Eena” baheene khanji nijove, “Ndaali!”
\p
\v 18 Leelo lino, uNguluvi muyinatifu, khanji umwene ameenye gina tavajovelaga omwe gasikhandi ga kijova, “Eena” baheene khanji, “Ndaali.”
\v 19 Niijova ndeeno, kwa kiiva uYeesu Kilisito uLusawo lwa Nguluvi,\f + \fr 1:19 \fq ULusawo lwa Nguluvi: \ft Yimba iliswi \fqa Lusawo lwa Nguluvi\fqa* mu Maswi aMahensa.\f* yuna one Pawulo, uSilwano nu Timoteo, tamukhomaga kunyeenyu, asikhandi muunu wa kihansa amaswi kiija, “Eena” baheene khanji, “Ndaali.” Leelo, kwa mwene nsiku soona iija, “Eena, kwa naahiso soona isa Nguluvi.”
\v 20 Uluganulo lwakwe, goona gina uNguluvi wátahisaaga giwonekha ga shiyooli, kwa nsila ya Yeesu Kilisito. Khanji kwa kiiva ya mwene uYeesu Kilisito tiijova, “Amina,” kimutupikha uNguluvi, lulwene kiija, gina ilogola ga shiyooli.
\v 21 UNguluvi yumwene yuna ikitukhangasa ose na omwe, khanji atubagwile kiiva vahuvililaaji va Kilisito
\v 22 na kituviikha ishimanyilo isha kiiva vaanu vaakwe, kwa kitupeela uNumbula uMunofu.\f + \fr 1:22 \fq UNumbula uMunofu: \ft Yimba iliswi \fqa Numbula uMunofu\fqa* mu Maswi aMahensa.\f*
\p
\v 23 UNguluvi ameenye kiija gina nilogola ga shiyooli, one nisikhayinsile khanji ukho ku Kolinto, kwa kiiva nisikhandi nisakula kivalemasa mu numbula seenyu.
\v 24 Yisili kiija ose tisakula kivajovela gina mwisakulwa kiyinatila mu lihuuvi, kwa kiiva omwe mukhangeele mu lihuuvi. Ishiinu shina shisakulwa kunyeesu, kisenga insengo lumo noomwe, baheene mushendeeve.
\c 2
\p
\v 1 Ndeeno, nalamulaga kiija, nisiyinsa khanji kunyeenyu kivalemasa mu numbula seenyu.
\v 2 One nda nikivahonsa omwe kisugumilwa, apo baheene kiija kusiina yuna ikinishendeefya, leelo yuumwe vina nivalemeese!
\v 3 Lulwene navayandishilaga mu balula yila kiija, nisikhayinsa kunyeenyu, nisaali nilemasiwe mu numbula yangu na vaanu vina vakhandi visakulwa kinishendeefya. Shiyooli nimeenye kiija, one nda nishendeeva, na yuumwe woona mushendeeva.
\v 4 Navayandishilaga ibalula kwa kisugumilwa mandu na mangʼuulo na maanyosi. Ulugulumilo lwangu lusili kiija nikhandi nisakula kivalemasa mu numbula seenyu, leelo nikhandi nisakula mumanye shina nivageene mandu.
\s Kisaajilwa kwa munansi
\p
\v 5 Lino umuunu yuna amulemeese uyunji mu numbula yaakwe, asinilemeese yuune hela, leelo avalemeese padoodo na yuumwe. Leelo lino, nisigeene kiluviikha ulo, kiiva lujowo luvi mandu.
\v 6 Amalava gina wápelwagwa umuunu uyo, kihuma kwa vinshi kunyeenyu, gamukwiliile.
\v 7 Lino mwisakulwa kimusaajila na kimukhangasa umuunu uyo, baheene asilaave asugumilwe mandu mbakha ayoolopwe khabisa.
\v 8 Nikivalomba mumuwonense kiija, mumugeene.
\v 9 Ulugulumilo lwangu lwa kivayandishila ibalula yila, lukhandi kimanya nda mukinipulikha mu goona.
\v 10 Nda mumusaajile umuunu, na yuune niiva namusaajila. Nda kuna lujowo ulwa kisaajila, nisaajila kwa kiiva yeenyu, nayu Kilisito iimanya.
\v 11 Tigahaje ndeeni, baheene uShetaani\f + \fr 2:11 \fq UShetaani: \ft Yimba iliswi \fqa Shetaani\fqa* mu Maswi aMahensa. \f* asilaave atumene, kwa kiiva taamanya uwusugu waakwe.
\s UPawulo mu lijumbi lya Tulowa
\p
\v 12 Lino, pina naafikha mu lijumbi lya Tulowa kikhoma iMola iNofu ya Kilisito, uMutwa\f + \fr 2:12 \fq UMutwa: \ft Yimba iliswi \fqa Mutwa\fqa* mu Maswi aMahensa. \f* wánidindulila umulyango gwa kisenga insengo yaakwe.
\v 13 Leelo nisikhandi nu wulindamafu mu numbula yangu, kwa kiiva nisikhamwajile kula umuhuvililaaji muyangu uTito. Baheene nahwesa, nawuukha kiluta ku nyi ya Makedoniya.
\s Kimena kwa ngufu ya Kilisito
\p
\v 14 Leelo tikimuhonjesa uNguluvi kiija, kwa kilungana nu Kilisito ikitulongosa uluhaavi loona kivamena avalugu. Khanji ikitugaha ose kiyalaalisa imola sa Kilisito imbali soona, ngaja mununsi munofu shina guyalaalila koona.
\v 15 Ose yuuse ngaja mununsi munofu gwa kinyaanywa nu Kilisito kwa Nguluvi, guna gukivafishila woona vina vikulusiwa na vina viiyaga.
\v 16 Kwa vina vikulusiwa, umununsi ugo munofu, gukivapeela uwuumi. Leelo kwa vina viiyaga, umununsi ugo muvi, gukivapeela imfwa. Lino yu naani yuna akwiliile kisenga insengo iyo iya kikhoma iMola iNofu?
\v 17 Ose tisili ngaja avaanu vinshi vina vaviishile iLiswi lya Nguluvi ngaja shiinu sha kigusa. Leelo tikilikhoma iLiswi ilyo mu wugolofu woona, ngaja uNguluvi shina wátufilikhaga, kwa kilungana nu Kilisito na pa Nguluvi.
\c 3
\s Avasenga nsengo va lufingo ulupya
\p
\v 1 Wuli, muhiiva kiija tiyansiise khanji kiyisufya? Ndaali, ose tisili ngaja avaanu avanji vina vikivaleetela ibalula isa kiyikhoona kunyeenyu, awu kilomba ibalula kunyeenyu isa kivakhoona ku vaanu avanji.
\v 2 Omwe, muli ngaja balula yina yikitukhoona ose, yina tiyiviishile mu numbula seesu. Shila muunu yuna iyimba ibalula iyi, hambi iimanya kiija ose tikwiliile kisenga insengo ya Nguluvi.
\v 3 Mwiwonekha kiija, omwe yuumwe balula ya Kilisito, kwa kiiva ya nsengo yina tayisenga kunyeenyu. Ibalula iyo, yisili ngaja ibalula yina yiyandiikhwe kwa khalaamu, leelo yiyandiikhwe kishilila uNumbula wa Nguluvi, yuna muumi. Khanji musili ngaja balula yina yiyandiikhwe mu mangʼanga, leelo yina yiyandiikhwe mu numbula sa vaanu.\fig |Stone Tablets.jpg|col|||Indaji sina siyandiikhwe mu mangʼanga|3:3\fig*
\p
\v 4 Tiijova ago, kwa kiiva ulo lulwene luhuviililo lwesu kwa Nguluvi, kwa nsila ya Kilisito.
\v 5 Yisili kiija tihiiva kiija tiigaha shoshoona kwa ngufu seesu, leelo ingufu seesu siihuma kwa Nguluvi.
\v 6 Umwene atugahile kiiva vavanda va lufingo lwakwe ulupya,\f + \fr 3:6 \fq Lufingo lwakwe ulupya: \ft Yimba iliswi \fqa Lufingo\fqa* mu Maswi aMahensa. \f* ishiyanso sha lufingo ulo, yisili ndaji ya kiyandikhwa, leelo ishiyanso shaakwe uNumbula uMunofu. Kiiva indaji yina yiyandiikhwe yileeta imfwa, leelo uNumbula uMunofu, ileeta uwuumi.
\s Uwutupikho uwa lufingo ulupya
\p
\v 7 Indaji sina sayandikhwagwa mu mangʼanga,\f + \fr 3:7 \fq Indaji sina sayandikhwagwa mu mangʼanga: \ft Yimba iliswi \fqa Musa\fqa* mu Maswi aMahensa.\f* sina sahonsaaga imfwa, sayinsaga mu wutupikho wuna wingʼaala. Ndeeno aVaisilaheli vapotwagwa kimuloleela uMusa ku meeho, hata nda uwutupikho uwo wangʼaalaga kwa luhaavi lufupi hela.\f + \fr 3:7 \xt Yimba mu litaafili lya Kihuma 34:29-30.\f* Nda indaji sina sihonsa imfwa sayinsaga mu wutupikho ngaja uwo,
\v 8 lino uNumbula uMunofu asikhava nu wutupikho kishila uwutupikho uwa ndaji?
\v 9 Nda insengo yina yiigaha avaanu kihigwa yina wutupikho, lino insengo yina yiigaha avaanu kiiva vagolofu pa Nguluvi, yisikhava nu wutupikho mandu?
\v 10 Lino, uwutupikho uwa lufingo ulukuulu wusilingaana nu wutupikho uwa lufingo ulupya, kwa kiiva uwutupikho uwa lufingo ulupya, wukhome mandu.
\v 11 Nda ishiinu shina shikhandi shikwali kwa luhaavi lufupi hela, shikhandi nu wutupikho, apo baheene ishiinu isha luhaavi lwa shiluta, shikhava nu wutupikho mandu.
\p
\v 12 Ulo lulwene luhuviililo lwesu, ndeeno tiigaha kwa wukhangafu mandu.
\v 13 Ose tisiigaha ngaja uMusa yuna wáyifunikhaga ku meeho kwa shitambala, kiija aVaisilaheli vasikhaloleelaga uwudugo wa lungʼaalo.
\v 14 Leelo aVaisilaheli vasikhageene kimanya. Pina viyimba amataafili ga Lufingo uLukuulu, viiva ngaja vasiviilwe ni shitambala isho. Ishitambala isho shishaanali kiwuusiwa kwa kiiva yu Kilisito mwene duguli, yuna akwiliile kishiwuusa.
\v 15 Shiyooli, mbakha lino pina viyimba amataafili ga ndaji sa Musa, vigombola kimanya.
\v 16 Leelo umuunu yoyoona yuna ikimusetushila uMutwa, uMutwa ikimuwuusa ishitambala isho.
\v 17 Lino uMutwa yumwene Numbula, pina akwali uNumbula wa Mutwa, kuna wuyeeshelo.
\v 18 Lino, ose woona vina tisifuniikhwe ku meeho ni shitambala, tiwonensa uwutupikho wa Mutwa ngaja shilole, shina shiwonensa ishihwano shaakwe. UNumbula wa Mutwa yumwene ikituseetula tihwanane nu mwene. Akhava ikituyonjelesa uwutupikho, mbakha kifikha ku wutupikho uwukhome mandu.
\c 4
\s Insengo ya Pawulo
\p
\v 1 Ino, kwa kiiva uNguluvi mu mota yaakwe atupeelile insengo iyi, tisiyoolopwa.
\v 2 Tikhaanile khabisa kisenga aga wufiho gina gana nsoni, hata kivajanga avaanu, na kihansinkhania iLiswi lya Nguluvi nu wudehi. UNguluvi ameenye kiija tiijova ishiyooli bahawuvalafu, baheene avaanu woona vamanye mu numbula saanave kiija, tili va shiyooli.
\v 3 Leelo nda iMola iNofu yina tikiyikhoma yisiviilwe yisimanyikha, yikhava yisiviilwe kwa vina viiyaga.
\v 4 Yisimanyikha kwa kiiva uShetaani umutwa umuvi wa nyi iyi, avagubiishe uluhala lwa vina vasikimuhuviilila uYeesu, baheene vapootwe kiloleela uwuvalafu wa Mola iNofu ya wutupikho wa Kilisito, yuna shihwano sha Nguluvi.
\v 5 Ose tisiyalaalisa imola seesu, leelo tiyalaalisa kiija uYeesu Kilisito yumwene Mutwa, na ose tili vavanda veenyu kwa kiiva ya Yeesu.
\v 6 UNguluvi yuna wájovaga, “Uwuvalafu wumulishe mu nshiisi,”\f + \fr 4:6 \xt Yimba mu litaafili lya Shiyanso 1:3.\f* yumwene yuna ikitupeela kimanya mu numbula seesu na kitugaha kimanya uwutupikho waakwe, wuna wingʼaala pa weeni wa Yeesu Kilisito.
\p
\v 7 Ose vina tipeliilwe uwuvalafu uwo, tili ngaja nkhonkholo sa lilongo sina sibojokha, baheene yimanyishe kiija, ingufu inkhome isa kisenga insengo iyo sisili seesu, leelo siihuma kwa Nguluvi.
\v 8 Gikitupata amalava paayo paayo, leelo tisigombola. Tiiva nu muninu, leelo tisiyoolopwa.
\v 9 Avaanu vikitulafya, leelo uNguluvi asikitulekha yuuse duguli, vikitukhanyisa, leelo tisiifwa.
\v 10 Insiku soona tili mu hataali ya kiifwa ngaja uYeesu, baheene uwuumi wa Yeesu wuwoneshe mu mavili geesu.
\v 11 Lulwene kiija, ose vina tili wuumi, uluhaavi loona tili mu hataali ya kiifwa kwa kiiva ya Yeesu, baheene uwuumi waakwe wuwoneshe mu mavili geesu gina giifwa.
\v 12 Lino, ose tili mu hataali ya kiifwa, mu ilyo, omwe mwipata uwuumi.
\p
\v 13 Mu Mayandikhwa aManofu yiyandiikhwe kiija, “Namuhuvililaga uNguluvi, lulwene nakhomaga iliswi lyakwe.”\f + \fr 4:13 \xt Yimba mu litaafili lya Sabuli 116:10.\f* Shiisho ndeeno, na yuuse tikimuhuviilila uNguluvi, lulwene tiikhoma.
\v 14 Tilogola ilyo kwa kiiva timeenye kiija, uNguluvi yuna wámufyusaaga uMutwa uYeesu, akhatufyusa na yuuse, kwa kiiva tilungeene nu Yeesu. Umwene akhatuviikha pamwene, lumo noomwe.
\v 15 Lino amalava goona tiyanushila kwa kiiva ya omwe, baheene imota ya Nguluvi yivafishile avaanu vinshi, vina vakhamuhonjesa mandu uNguluvi. Mu ilyo, uNguluvi akhayitenekha kitupikhwa.
\s Uwutupikho wa shiluta
\p
\v 16 Ndeeno tisiyoolopwa, hata nda amavili geesu gisakhala, leelo mukhati yeesu uNguluvi ikiyitenekha kituwumba wupya, shila lisiku.
\v 17 Tisiyoolopwa, kwa kiiva amalava geesu mapeefu, khanji ga luhaavi lufupi hela. Amalava ago, gikituyandaalila uwutupikho wa shiluta. Uwutupikho uwo wukhome mandu, wukitugaha kiloleela amalava aga, kiija gasili shiinu.
\v 18 Ndeeno ifiinu fina fiwonekha, fya luhaavi lufupi hela, leelo fina fisiwonekha, fya shiluta, lulwene tikifituna ifiinu fina fisiwonekha.
\c 5
\p
\v 1 Timeenye kiija, amavili geesu ngaja fiyumba fya luhaavi lufupi, mu nyi muno. Leelo pina fyananjikha, uNguluvi akhatupeela inanda sa shiluta kunyaakwe, sina sisisenjiilwe kwa mawokho ga vaanu.
\v 2 Mu nyi iyi inumbula seesu siilava, kwa kiiva ya ilyo tina lihaahi mandu ilya kiluta ku makhalo geesu kwa Nguluvi, ukho uNguluvi akhatufwasa amavili amapya.
\v 3 Nda tifwasiwe, apo tisiiva bwinda.
\v 4 Uluhaavi pina tishaanali tili mu mavili aga, gina gali ngaja fiyumba fya luhaavi lufupi, tiilava mu numbula seesu, kwa kiiva ya kifunasiwa mu minshi. Yisili kiija tisakula kiyaawula umuvili ugu guna gwifwa, leelo tisakula kifwasiwa umuvili guna gusiifwa, baheene umuvili ugu guna gwifwa, gumilwe na guna gusiifwa.
\v 5 UNguluvi yumwene yuna atuyandaliile ilyo, atupeelile uNumbula waakwe uMunofu, baheene timanye kiija, shiyooli shilukhava.
\p
\v 6 Lino uluhaavi loona tina luhuviililo, hata nda timeenye kiija, pina tili mu muvili ugu, tili kutali nu Mutwa.
\v 7 Kiiva tiikhala pa nyi apa, kwa kiyinatila ilihuuvi, leelo yisili kwa gala gina giwonekha.
\v 8 Shiyooli, tina luhuviililo, khanji tiiwona shiba tiguleshe umuvili ugu, na kiluta kikhala nu Mutwa.
\v 9 Ndeeno, tive mu makhalo ga mu nyi, awu tive mu makhalo kwa Nguluvi, ulugulumilo lwesu luve kimushendeefya uMutwa.
\v 10 Yili ndeeno, kwa kiiva ose woona tikhayiima pa Kilisito na kihigwa nu mwene. Shila muunu akhaposheela amahombo, kwa gala gina wágahaga mu muvili gwakwe, gave manofu awu gave mavi.
\s Kilinganisiwa nu Nguluvi kwa nsila ya Kilisito
\p
\v 11 Lino, tijimba kivajovela avaanu kiija, vave vikimuhuviilila uMutwa uYeesu, kwa kiiva tiimanya kiija, yisakulwa kimutiila umwene. UNguluvi atumeenye wunofu shina tishwali, one nihuviilila kiija na yuumwe mutumeenye wunofu.
\v 12 Tisisakula kiyihala khanji kunyeenyu, leelo tisakula kivajovela injowo isa kiyihala kwa kiiva ya ose. Apo, baheene musiive na maswi aga kivayankha vina vikiyihala kwa njowo sina siwonekha hela, viilekha injowo isa mu numbula.
\v 13 Nda tiwonekha tina lukwale, tili ndeeno kwa kiiva ya Nguluvi, leelo nda tiwonekha tina luhala, apo tili ndeeno kwa kiiva yeenyu.
\v 14 Ulugano lwa Kilisito lukitulongosa ose, kwa kiiva tiimanya kiija, umuunu yumo wáfwisaga kwa kiiva ya vaanu woona, kwa kiiva ya ilyo, avaanu woona vafwisaga.
\v 15 Umuunu uyo, wáfwisaga kwa kiiva ya vaanu woona, baheene avaanu valeshe kikhala ngaja shina vageene, leelo ngaja shina ageene uYeesu, yuna wáfwisaga na kifyukha kwa kiiva ya veene.
\p
\v 16 Lino, kihuma uluhaavi ulu, tisimumeenye umuunu kwa nsila ya muvili. Kwa luhaavi lumonga tikhamumeenye uKilisito kwa nsila ya muvili, leelo lino tisimumeenye kwa nsila iyo.
\v 17 Umuunu yoyoona nda alungane nu Kilisito, iiva shiwumbwa shipya, uwiikhasi waakwe uwa pawukuulu waashila, lino uwiikhasi waakwe uwupya, wayansa!
\v 18 Ago goona gahumile kwa Nguluvi yuna wámufilikhaga uKilisito, kiija atulingaanie ose nu mwene. UNguluvi atupeelile insengo ya kivawonensa avaanu insila ya kilinganisiwa nu mwene.
\v 19 Lulwene kiija kishilila uKilisito, uNguluvi wáava ikivalingaania avaanu nu mwene, ikivasaajila uwunansi waanave. Khanji uNguluvi atupeelile insengo ya kivajovela avaanu imola iya kivalingaania.
\p
\v 20 Lino, ose tisenga insengo kwa litaawa lya Kilisito. Kishilila ose, uNguluvi ikivakuviilisa avaanu kilinganisiwa nu mwene. Shiisho ndeeno, tikivalomba mandu kwa litaawa lya Kilisito kiija, mulinganisiwe nu mwene.
\v 21 UNguluvi wámuviikhaga uKilisito yuna angaya wunansi, kiiva nu wunansi kwa kiiva yeesu, baheene kwa kilungana nu Kilisito uyo, tive vaanu vagolofu pa Nguluvi.
\c 6
\p
\v 1 Lino, ose tisenga insengo lumo nu Nguluvi, kwa kiiva ya ilyo tikivalomba kiija, imota ya Nguluvi yina mwaposheelaga, musikhalekhaji yiyaje shiishi.
\v 2 UNguluvi ilogola kiija,
\q “Uluhaavi luna lufwaya, nakupulikhaga,
\q ilisiku lya wukulukho, nakutangaga.”\f + \fr 6:2 \xt Yimba mu litaafili lya Isaaya 49:8.\f*
\m Puliisa, ulu luhaavi luna lufwaya, ili lisiku lya wukulukho!
\s Ulugugumilo mu wuvanda wa Mutwa
\p
\v 3 Lino tisiigaha lyolyona lina likuvasa avanji kiija, uwuvanda weesu wusikhapikhwagwa.
\v 4 Ila mu goona tiwonensa kiija, tili vavanda va Nguluvi. Tiwonensa ilyo kwa nsila ya kiyijimfilisa mandu mu malemaso na mu malava minshi.
\v 5 Uluhaavi ulunji tiitowa, tidindilwa mu shifungo, tiyovelesewa ni fipuga fya vaanu, tisenga insengo inkhamu, tiigona meeho, tiihwa tisiilya na kigonela.
\v 6 Leelo tiigaha ago goona kwa wugolofu, wumanyi, lugugumilo, lusungu, kwa kilongosewa nu Numbula uMunofu nu lugano luna lungaya wumyansi.
\v 7 Khanji kwa nsila ya kikhoma iliswi lya shiyooli, tiigaha ago goona kwa ngufu sa Nguluvi. Uwugolofu, wuweene malala yeesu, ulubali lwa kundiilo nu lwa kunshiji, uluganulo lwakwe kitovela na kisivila.
\v 8 Ose tiyihumiise, yive avaanu vatutupishe awu vatusale, yive vatujove finofu awu vatujove fivi. Vikitwaga tili vadehi, humbe tiijova ga shiyooli,
\v 9 vikitwaga tisimanyikha, humbe timanyikha wunofu, tiwonekha ngaja tifwile, humbe tili wuumi, titoviilwe mandu, leelo tisifwile.
\v 10 Khanji vikitwaga ngaja tisugumiilwe, leelo uluhaavi loona tina wushendeefu, tiwonekha tili vapiina, leelo vinshi tivapeelile uwusi, tiwonekha tisiina shoshoona, leelo tina fiinu fyona.
\p
\v 11 Omwe Vakolinto, tavayandishila tisivafihile shoshoona, khanji talogolaga kwa lugano lukhome.
\v 12 Ose tisileshile kivagana omwe, leelo omwe, muleshile kitugana ose.
\v 13 Lino nilogola noomwe ngaja nilogola na vanangu, mutuganaje mandu ose, ngaja shina ose tivageene omwe.
\s Kihansinkhana na vaanu vina vasili vahuvililaaji
\p
\v 14 Musikhahangaji na vaanu vina vasili vahuvililaaji. Wuli, uwugolofu nu wunansi fikwiliile kiiva shipuga shimo? Uwuvalafu ni nshiisi fikwiliile kiiva panu pamo?
\v 15 Khanji uKilisito nu Shetaani\f + \fr 6:15 \fq Shetaani: \ft Kwa Shiyunaani yiyandiikhwe \fqa Beliyali.\f* vakwiliile kipulinkhana? Umuhuvililaaji na yuna asili muhuvililaaji, vakwiliile kiiva shipuga shimo?
\v 16 Inanda ya Nguluvi, yikwiliile kiiva shipuga shimo ni sanaamu isa manguluvi? Ose nanda ya Nguluvi, yuna muumi! Ngaja uNguluvi yumwene shina wájovaga,
\q “Nisiikhale kuveene
\q na kijenda lumo na veene.
\q Nikhava Nguluvi waanave,
\q woope vakhava vaanu vangu.”\f + \fr 6:16 \xt Yimba mu litaafili lya Njowo sa Valaawi 26:12; Yelemiya 32:38; Esekiyeli 37:27.\f*
\p
\v 17 Kwa kiiva ya ilyo uMutwa uNguluvi iijova,
\q “Muwuushe kuveene,
\q muyibaagule nawo.
\q Musikhakhataji ishiinu sha mwikho,
\q baheene na yuune nikhavayanushila.”\f + \fr 6:17 \xt Yimba mu litaafili lya Isaaya 52:11; Esekiyeli 20:34, 41.\f*
\q
\v 18 “Nikhava nili Wiheenyu,
\q na yuumwe mukhava vanangu va shigoosi na va shidala.
\q UMutwa uNguluvi uMunya Ngufu Soona, ilogola!”\f + \fr 6:18 \xt Yimba mu litaafili lya 2 Samweli 7:14. \f*
\c 7
\p
\v 1 Lino vagani vangu, kwa kiiva uNguluvi wátahisaaga kitupeela ago goona, tiyivalase mu goona gina gikitugaha kiiva vaafu amavili ni numbula seesu. Tive vagolofu kwa nsila ya kimutiila uNguluvi.
\s Uwushendeefu wa Pawulo
\p
\v 2 Mutuposheele kwa numbula seenyu, kwa kiiva kusiina yuna timunanjiile, kusiina yuna timulemeese mu lujowo loloona, awu yuna timujanjiliise.
\v 3 Nisiijova amaswi aga kwa kivahiga. Leelo ngaja shina nalogolaga ulwamwandi kiija, omwe muli mukhati mu numbula seesu. Ndeeno tili lumo noomwe mu wuumi uwu, hata yive kiifwa.
\v 4 Nilogola noomwe kwa wukhangafu, khanji nikiyisufya mandu kwa kiiva ya omwe. Hata nda tiilava mu minshi, munijimfiliise mandu na mwanigaha nive nu wushendeefu wukhome.
\p
\v 5 Taganaga kifikha ku nyi ya Makedoniya tisikhatuyiile, kwa kiiva tikhandi na malava imbali soona, kunja kukhandi na valugu, mukhati mu numbula seesu tikhandi titungumeele.
\v 6 Leelo uNguluvi yuna ikivavatamya vina vayoolopwe, wátujinia kwa nsila ya kiyinsa uTito.
\v 7 Yisili kiija takhangasiwaagwa kwa nsila ya kiyinsa uTito hela, leelo na shina mwamukhangasaaga umwene. Wátujovelaga na shina muna lihaahi mandu ilya kinyaaga one, na shina musugumilwa na kinilavila one. Ago ganigaha kishendeeva mandu.
\p
\v 8 Hata yive kiija ibalula yina navayandishilaga yikhavagahile musugumilwe, nisikiyipiikha yuune. Hata ndeeno nayipiikhaga padoodo ulwamwandi, kwa kiiva nayaagaga ibalula iyo yavagahaga musugumilwe, leelo kwa luhaavi lufupi hela.
\v 9 Leelo lino nina wushendeefu, yisili kiija nina wushendeefu kwa kiiva mukhandi musugumiilwe, ndaali! Ila nina wushendeefu kwa kiiva kisugumilwa kwenyu, kuvagahile mulambiisile uwunansi weenyu. Kisugumilwa kwenyu kukhandi ngaja shina ageene uNguluvi, mu ilyo tisikhavalemeese kwa nsila yoyoona.
\v 10 Kiiva, kisugumilwa ngaja shina ageene uNguluvi, kwileeta ululambiisilo luna lwileeta uwukulukho. Kisugumilwa ngaja ukho, kusili kwa kiyipiikha. Leelo kisugumilwa kuna kwiyinsa kwa kiiva ya njowo sa nyi, kwileeta imfwa.
\v 11 Loleela! Kisugumilwa ngaja shina ageene uNguluvi, kuvagahile muve nu ludali mandu, kivaleetela ulutono lukhome ulwa kisenga gina gifwaya. Kiyisaajila kiija gina mwisenga ga shiyooli, kiwukhalalila uwunansi, kimutiila uNguluvi, kiiva ni lihaahi ilya kinyaaga na kiiva ni lihaahi ilya kimwaga yuna wánangania, iyanushila ululawo lwakwe. Mu ago goona mwiwonensa kiija, musinanjile lujowo mu mola iyi.
\p
\v 12 Ndeeno, hata nda navayandishilaga ibalula yila, nisikhayandiishe kwa kiiva ya muunu yuna amunanjiile uyunji, awu yuna agahiilwe fivi. Leelo nikhandi nisakula kiija mumanye yuumwe pa Nguluvi, shina mwijimba kiyihumya kwa kiiva yeesu.
\v 13 Mu ilyo mutukhangeese. Lumo na ilyo, tikhandi nu wushendeefu wukhome, uTito wáganaga kitujovela shina mwamukhangasaaga mu numbula, omwe woona.
\v 14 One navasufyaga mandu omwe pamwene, na omwe musanihonjela nsoni. Nda goona gina tikhandi tikivajovela gakhandi ga shiyooli, shiisho ndeeno tavasufyaga omwe kwa Tito, goope gawonekha kiiva ga shiyooli.
\v 15 Ulugano lwa Tito kunyeenyu lupiyonjelela, pina ikumbukha uluyinatilo lwenyu omwe moona, na shina mwamusajisaaga wunofu, kwa shitiilo na kitetema.
\v 16 Nishendeeva mandu kwa kiiva yeenyu, kwa kiiva lino, nikwiliile kivahuviilila mu goona.
\c 8
\s Kivatanga avanji kwa numbula mbalafu
\p
\v 1 Lino vahuvililaaji vayeesu, tisakula kivajovela shina uNguluvi wáfipeelaga ifipuga fya vahuvililaaji ava ku nyi ya Makedoniya, ulusungu ulwa kihumya.
\v 2 Avahuvililaaji awo vakhandi vapiina mandu na vajelwagwa mu malava gina gakhandi paayo paayo. Hata ndeeno, vakhandi nu wushendeefu wukhome, wuna wávapinsisaaga inumbula iya kihumya ifiinu fyanave.
\v 3 Nikivajovela omwe kiija, vahumyaga ifiinu finshi mandu, mbakha woope vashepushilwa. Khanji vahumyaga kwa kigana vaveene
\v 4 na kitulomba mandu kiija, woope vapate imwenshe iya kihanga mu nsengo ya kivatanga avahuvililaaji ava ku Yelusalemu.\f + \fr 8:4 \fq Yelusalemu: \ft Yimba iliswi ili mu Maswi aMahensa.\f*
\v 5 Vagahaga ndeeno kishila shina tikhandi tihuviliile. Vatalaga kiyihumya aveene kwa Mutwa, baheene khanji vayihumya kunyeesu. Leelo mandu, kwa Mutwa. Vagahaga ndeeno, ngaja shina ageene uNguluvi.
\v 6 Lino kwa kiiva ya ilyo, tamulomba uTito kiija ayinse avatanje kimaliisa insengo iyo, kwa kiiva yumwene yuna wáyiyansaaga kunyeenyu.
\v 7 Muna shila shiinu, ilihuuvi, ishipeelwa isha kikhoma, uwumanyi na kiiva nu ludali mu goona amanofu, lumo nu lugano lwenyu kunyeesu,\f + \fr 8:7 \fq Lugano lwenyu kunyeesu: \ft Avanji vaganwile kiija, \fqa Ulugano lwenyu luna luhumile kunyeesu.\f* ndeeno muve ni numbula inofu mandu iya kivatanga avaanu avanji.
\p
\v 8 Pina nilogola aga, nisisakula kivakhamiilisa, leelo nisakula kimanya nda ulugano lwenyu lwa shiyooli kwa kivahwananisa nu ludali lwa vanji.
\v 9 Omwe Vakolinto, mumeenye shina uMutwa weesu uYeesu Kilisito shina wávasungupilaga. Hata nda akhandi muwusi, wáyigahaga kiiva mupiina kwa kiiva yeenyu, baheene mu wupiina waakwe, omwe muve vawusi.
\p
\v 10 Lino ulwa mola iyi, nikivajovela lina lifwaya kunyeenyu. Umwakha guna gwashilaga, omwe mukhandi va wutasi kiwonensa ulugulumilo ulwa kihanga na kitala kigaha ndeeno.
\v 11 Lino, ngaja shina mukhandi mwidobokha mandu kisenga ilyo pina mukhandi mwiyansa, muveesaje nu ludali shiisho ulwa kimala insengo iyo na kihumya kilingana ni fiinu fina munafyo.
\v 12 Nda umuunu itawula kwa lugano lwakwe, uNguluvi ikimuposheela, kwa kiiva uNguluvi iposheela ishiinu shina umuunu akwiliile kitawula, leelo asidaayi ishiinu shina usinasho.
\v 13 Ulugulumilo lwesu, lusili kiija omwe mulafisiwe nu musigo ugwa kivatanga avanji, baheene aveene vatuuye, leelo nisakula woona mulingaane.
\v 14 Uluhaavi ulu pina muna fiinu finshi muvatangaje vina vasiina, baheene woope uluhaavi pina vakhava ni fiinu finshi, vakhavatanga omwe pina mukhashepushilwa. Mu ilyo musiive mulingeene,
\v 15 ngaja shina yiyandiikhwe mu Mayandikhwa aManofu, “Umuunu yuna wákunganiaga finshi, asikhandi ni fya kisigasa, yuna wákunganiaga fisheefu, asikhashepushiilwe.”\f + \fr 8:15 \xt Yimba mu litaafili lya Kihuma 16:18.\f*
\s UTito na vayine vifilikhwa ku Kolinto
\p
\v 16 Nikimuhonjesa uNguluvi yuna amupeelile uTito inumbula yina ninayo one, iya kivatanga omwe.
\v 17 Nilogola ndeeno kwa kiiva pina tikhandi tikimulomba kiija ayinse kunyeenyu, akhayitiishe. Khanji, woope akhandi ana lihaahi mandu ilya kiyinsa kivatanga.
\v 18 UTito uyo, tikimufilikha nu muhuvililaaji muyeesu uyunji yuna ifipuga fyona ifya vahuvililaaji va Yeesu, vikimusufya kwa nsengo iya kiyalaalisa iMola iNofu.
\v 19 Khanji ifipuga fya vahuvililaaji fyamuhagulaga umuhuvililaaji muyeesu uyo, kiija ave lumo noose pina titwala umutango ugwa hela ku Yelusalemu. Insengo iyo, yikimusufya uMutwa uYeesu, khanji yiwonensa shina tina ludali ulwa kivatanga avanji.
\p
\v 20 Tisakula kihegukha ulupiikho loloona, ulwa wuyimililaaji uwa kitwala ifiinu fina avaanu vatawiile kwa lusungu lwanave.
\v 21 Ulugulumilo lwesu, tisakula kigaha wunofu pa Mutwa uYeesu na pa vaanu.
\p
\v 22 Tikimufilikha umuhuvililaaji muyeesu uyunji ave lumo nu Tito. Umuhuvililaaji uyo, timumeenye mu minshi, kiija ana ludali kisenga insengo, leelo uludali ulo lukhome kishila ulwamwandi, kwa kiiva ikivahuviilila mandu omwe.
\v 23 Lino nda umuunu isakula kimanya imola sa Tito, uyu musenga nsengo muyangu, kwa nsila ya kivatanga omwe. Nda mwisakula kimanya imola isa vaanu avanji vina viyinsa lumo nu mwene, awo vahuvililaaji vayeesu, vafiliikhwe ni fipuga fya vahuvililaaji va Yeesu, woope vikimusufya uKilisito.
\v 24 Ndeeno, muvawonensaje avaanu awo ulugano lwenyu, baheene ifipuga fya vahuvililaaji fimanye kiija, gina tikiyisufya ulwa omwe, ga shiyooli.
\c 9
\s Umutango kwa vahuvililaaji va Yeesu ava ku Yelusalemu
\p
\v 1 Lino nigaya sha kivayandishila ulwa mutango gwenyu kwa vahuvililaaji ava ku Yelusalemu,
\v 2 kiiva nimeenye shina muna numbula iya kivatanga avanji. One nikhavasufiise omwe pa vahuvililaaji ava ku nyi ya Makedoniya kiija, ishipuga sha vahuvililaaji ava ku nyi ya Akaya, vakhandi vayiyandaalile kihumya umwakha guna gwashilaga. Lino inumbula yeenyu iyo, yivahonsiise avaanu vinshi mu veene kiiva ni numbula ya kihumya.
\v 3 Ndeeno, navafilikha avahuvililaaji vayeesu ava, baheene mugahe ngaja shina navasufyaga kwa vaanu ava ku Makedoniya. Niigaha ndeeno kiija, gina tavajovelaga ulwa omwe gasikhawonekhaga kiija tikhandi tikivasufya bule.
\v 4 One nda nikhawona musiyiyandaalile pina nikhayinsa ukho lumo na vaanu vamonga ava ku Makedoniya, apo mukhava mwatuyegula kwa kiiva tavahuvililaga bule. Khanji na yuumwe musiyegushe mandu.
\v 5 Ndeeno naawona kiija, yisakulwa nivalombe avahuvililaaji vayeesu ava, valongole kiyinsa ukho, baheene vamanye nda ifiinu fina mwatahisaaga kihumya, fiyandaale. Mu ilyo, musiive mwayihumya kwa numbula mbalafu, kiiva kusiina umuunu yuna asiive wávakhamiilisa.
\s Kihumya isadaakha kwa numbula mbalafu
\p
\v 6 Muveesaje nu luuju kiija, “Umuunu yuna ivyala fisheefu, ikungula fisheefu, yuna ivyala finshi, ikungula finshi.”
\v 7 Shila muunu atawulaje ngaja shina alamwile yumwene, asikhatawulaga kwa kikhamilisiwa na kingʼuula, kwa kiiva uNguluvi ikimugana umuunu yuna itawula kwa numbula mbalafu.
\v 8 Baheene uNguluvi akwiliile kivayimiilila mu minshi, kiija uluhaavi loona muve ni fiinu fyona fina mwisakula. Baheene muve vaanu vina visenga amanofu minshi ga kivatanga avanji.
\v 9 Ngaja shina yiyandiikhwe mu Mayandikhwa aManofu kiija,
\q “Wáahumya kwa numbula mbalafu kivapeela avapiina,
\q ulusungu lwakwe lwa wiila.”\f + \fr 9:9 \xt Yimba mu litaafili lya Sabuli 112:9.\f*
\m
\v 10 UNguluvi yumwene yuna ikimupeela umuunu imbeyu iya kivyala nu mukhaate ugwa kiilya, akhavapeela omwe imbeyu iya kivyala na kivayonjelesa. Lulwene kiija, akhavapeela na kivayonjelesa inumbula ya lusungu.
\v 11 UNguluvi iiva ikivapeela uwusi mu goona, kiija muve nu lusungu ku vaanu nsiku soona. Mu ilyo, avaanu vakhava vikimuhonjesa uNguluvi, kwa kiiva ya fiinu fina tikivatwalila kihuma kunyeenyu.
\v 12 Insengo iyi yina mwisenga, yisikivatanga avahuvililaaji veene hela vina vashepushiilwe, leelo yikivagaha avaanu vinshi vamuhonjese mandu uNguluvi.
\v 13 Insengo iyo yiwonensa kiija, omwe muli vavanda vanofu, mu ilyo avaanu vikimusufya uNguluvi. Vikimusufya kwa kiiva ya wuyinatilo weenyu uwa kihuviilila iMola iNofu iya Kilisito pa vaanu. Khanji vikimusufya pina vikilwaga ulusungu lwenyu kwa nsila ya kihanga ifiinu fyenyu lumo nawo na vanji woona.
\v 14 Baheene vakhava vikivafuunyila kwa Nguluvi kwa numbula yoona, kwa kiiva ya lusungu lukhome luna uNguluvi avapeelile omwe kwa winshi.
\v 15 Timuhonjesaaje uNguluvi kwa kiiva ya shipeelwa shaakwe, shina usikwiliile kishitaviilila shina yisakulwa.
\c 10
\s UPawulo ikivagomosesa vina vikimusala
\p
\v 1 Lino, one Pawulo yuna niwonekha nili muhuugu pina nili lumo noomwe, leelo niwonekha nili mukhali pina nili kutali noomwe, nikivalomba kwa kiyiyiisa mandu na kwa wuhuugu wa Kilisito.
\v 2 Nilomba kiija musikhanihonsaaji nive mukhali, pina nikhayinsa kunyeenyu. Kiiva nikwiliile kiiva mukhali kwa vaanu woona vina vihiiva kiija, ose tifwata injowo sa mu nyi.
\v 3 Hata nda tive tiikhala mu nyi, leelo tisitovana uwulugu ngaja vaanu va mu nyi.
\v 4 Imalala sina titovanila uwulugu uwo, sisili sa mu nyi, leelo sina ngufu kihuma kwa Nguluvi, sikilibojolanga ilitengule lyona ilya valugu.
\v 5 Tikisinanganga injowo soona isa wudehi ni sa kiyisufya, sina sikivasivila avaanu kimumanya uNguluvi. Khanji, tikigagalula amahiiva goona kiija, gamutiile uKilisito.
\v 6 Baheene pina mukhava mwamutiila khabisa, ose tikhava tiyipinyile kivahiga woona vina vasikimutiila uKilisito.
\p
\v 7 Omwe mwiloleela hela gina giwonekha pa meeho geenyu. Umuunu yoyoona yuna ikiyiwona kiija, umwene muvanda wa Kilisito, amanyaje kiija na yuuse tili vaanu va Kilisito, ngaja umwene.
\v 8 Hata nda nive nishilile kiyisufya ulwa ngufu sina uMutwa uYeesu atupeelile, hata ndeeno nisiiwona nsoni. Uwutawulilwa uwo wusikivananga, leelo wukivajinia mu lihuuvi.
\v 9 Musikhahiivaji kiija nisakula kivatungumikha, kwa nsila ya balula sangu.
\v 10 Niijova ndeeno kwa kiiva avanji viijova, “Ibalula sa Pawulo sina maswi makhali, khanji sina maswi makhamu. Leelo pina ali lumo noose, iiva mupeefu hela, khanji naga maswi gaakwe, giiva ga kisalwa.”
\v 11 Umuunu yuna ilogola ngaja ndeeni, amanyaje kiija gina tikivayandishila pina tili kutali, gageene ago gina tikhagasenga pina tili noomwe.
\p
\v 12 Tisiijela kiyihansa mu shipuga shimo na kiyihwananisa na vaanu vina vikiyisufya. Avaanu ava vikiyijela na vikiyihwananisa vaveene kwa vaveene, viwonensa kiija vangaya luhala.
\v 13 Leelo ose tisikhayisufya kishila ishijelo sha nsengo yina atupeelile uNguluvi. Insengo iyo yiyeene yina yifishile na kunyeenyu.
\v 14 Tisikiyisufya kishila ishijelo sha nsengo yeesu pina tilogola kwa wutawulilwa kunyeenyu, kwa kiiva ose tikhandi va wutasi kivaleetela iMola iNofu iya Kilisito.
\v 15 Khanji tisikiyisufya ulwa nsengo ya vaanu avanji. Leelo tihuviilila kiija, ngaja ilihuuvi lyenyu shina lipiyonjelela kikula, shiisho nayi nsengo yeesu yiikula mu omwe.
\v 16 Apo baheene tikhakhoma iMola iNofu ku nyi isinji kuna imola iyo yisikhomiilwe. Kiiva tisigeene kiyisufya ulwa nsengo yina yisenjiilwe nu muunu uyunji mu nyi.
\v 17 AMayandikhwa aManofu giijova,
\q “Umuunu yoyoona yuna isakula kiyisufya mu lujowo loloona,
\q ayisufyaje kwa kiiva ya Mutwa.”\f + \fr 10:17 \xt Yimba mu litaafili lya Yelemiya 9:24.\f*
\m
\v 18 Umuunu yoyoona yuna ikiyisufya mwene, uyo asiyiitikhwa, leelo iyiitikhwa umuunu yuna isufisiwa nu Mutwa.
\c 11
\s UPawulo na vanandeje ava wudehi
\p
\v 1 Leelo, hata nda nive nilogola ngaja muunu muyasu, nilomba munipuliise.
\v 2 One nikivawifushila omwe ngaja uNguluvi shina ikivawifushila, kiiva muli ngaja umuhinja yuna asimumeenye umugoosi, yuna namutawulaga kiija atoolwe nu mugoosi yumo yuna namuletelaga. Umugoosi uyo yu Kilisito.
\v 3 Lino leelo, nitiila, kiija na yuumwe musilaave mujangwe, ngaja injokha shina yamujangaga uHawa kwa wusugu waakwe, muwuleshe uwugolofu nu lugano lwenyu ulwa shiyooli kwa Kilisito.
\v 4 Nilogola ndeeno, kwa kiiva omwe muli vapeefu kimuposheela umuunu yuna iyinsa kivakhoma ulwa Yeesu yuna ali paayo na yula yuna tavakhomaga, yuna ose tisikhamukhomile. Khanji, mwiposheela ulwa mamanyiso aga Numbula wa Nguluvi, awu imola isinji, sina musikhaposheelile kihuma kunyeesu.
\p
\v 5 Lino, one nisikiyiwona kiija nili munangʼana kishila awo vina vikiyiwona “vanandeje vakhome.”
\v 6 Hata nda nive niwonekha nisilogola wunofu, uwumanyi wangu wukhome. Tawonensa ilyo kunyeenyu uluhaavi loona na kwa nsila soona.
\p
\v 7 Wuli, nagahaga fivi kiyiyiisa na kivasufya omwe kwa nsila ya kikhoma iMola iNofu iya Nguluvi kunyeenyu bila kihombwa?
\v 8 Uluhaavi luna nikhandi nisenga insengo kunyeenyu, nikhandi niposheela umutango kihuma ku fipuga ifinji ifya vahuvililaaji va Yeesu. Kigaha ndeeno, nikhandi ngaja niipokha ifiinu fyanave, kiija nivatanje omwe.
\v 9 Uluhaavi luna nikhandi lumo noomwe, nisikhandi nikimuhuviilila muunu kiija, asinipeele shoshoona pina nikhandi nishepushiilwe, kiiva avahuvililaaji vayeesu ava ku nyi ya Makedoniya, vanipeelaga ifiinu fina nikhandi nishepushiilwe. Kwa ilyo, nikhandi nikiyivavala, kiija nisikhavahuvililaji omwe hata padoodo, kiija munipeele fina nishepushiilwe. Khanji hambi nikiyivavala mandu.
\v 10 Nilogola kwa shiyooli isha Kilisito shina shili mu numbula yangu, kusiina umuunu yoyoona mu nyi yoona iya Akaya, yuna anganisivila kiyisufya, ulwa mola iyi.
\v 11 Kwashi nilogola ndeeno? Kiiva nisivageene omwe? UNguluvi ameenye kiija nivageene!
\p
\v 12 Nikhayitenekha kigaha ngaja shina niigaha lino, baheene avanandeje awo vina vikiyiwona kiija aveene vakhome, vapootwe isha kiyisufya kiiva viigaha ngaja ose.
\v 13 Avaanu ngaja awo, vanandeje va wudehi khanji vavanda vamyansi, vikiyihwananisa kiiva ngaja vanandeje va Kilisito.
\v 14 Mu ilyo tisiswiga, kwa kiiva woope uShetaani yumwene ikiyihwananisa kiiva ngaja malayikha\f + \fr 11:14 \fq Malayikha: \ft Yimba iliswi ili mu Maswi aMahensa.\f* wa mu wuvalafu.
\v 15 Khanji tisiswiga pina avasenga nsengo vaakwe woope, vikiyihwananisa kiiva ngaja vavanda vagolofu. Kuwudugo waanave, vakhaposheela amalava ga njendo saanave imbi.
\s UPawulo ikiyisufya ulwa malava gaakwe
\p
\v 16 Nikivajovela khanji niija, umuunu asikhahiivaga kiija one nili muyasu! Leelo hata muve mwijova kiija nili muyasu, nikivalomba munipuliise, baheene na yuune niyisufye padoodo.
\v 17 Amaswi gina nilogola lino ga kiyisufya, nisilajisiiwe nu Mutwa uYeesu, leelo nilogola ngaja muunu muyasu.
\v 18 Kiiva vinshi vikiyisufya kwa njowo sa mu nyi, na yuune nisiyisufye.
\v 19 Omwe mukiyiwona muna wumanyi, lulwene mukivagugumila na kivayiitikha kwa wushendeefu, avaanu avayasu.
\v 20 Mukimugugumila na kimuyiitikha hata umuunu yuna ikivaviikha mu wuvanda, iiva ngaja ikivahiijila na ikivajanga, khanji ikiyitupikha, ikivaliga na kivasala.
\v 21 Niiwona nsoni kilogola kiija, ose tikhandi vawoto, tisikhagahile ago.
\p Lino nilogola ngaja nili muyasu, nda akwali umuunu yuna iijesa kiyisufya kwa shoshoona, na yuune niijesa kiyisufya.
\v 22 Nda aveene Vahebulaniya, na yuune nili Muhebulaniya. Nda aveene Vaisilaheli, na yuune nili Muisilaheli. Nda aveene shisafi sha Abulahamu,\f + \fr 11:22 \fq Abulahamu: \ft Yimba iliswi ili mu Maswi aMahensa.\f* na yuune nili shisafi sha Abulahamu.
\v 23 Lino lekha nilogole ngaja nilulungeene uluhala. Nda vikiyisufya viija aveene vavanda va Kilisito, na yuune nili muvanda wa Kilisito kivashila aveene. One nijimbile mandu kisenga insengo, nidindiilwe mu shifungo mala nyinshi, nikhandi mu malava nkholeela na kiifwa mala nyinshi, khanji nitoviilwe mandu.
\v 24 Nitoviilwe na Vayahuudi kwa majalidi mashumi gatatu ni gonja, nagahilwagwa ndeeno mala sisaanu.
\v 25 Nikhatoviilwe ni nkwegu mala khatatu, nihudiilwe na mangʼanga gwalimo, ishipugo shininanjishiile mala khatatu, khanji nikhakheele mu bahali ishilo ni shiminsi.
\v 26 Wiila pina nikhandi nishuula, nikhandi mu hataali ya kingʼaba mu makhoga, kiyalushilwa na vayalushilaaji, kitowa na Vayahuudi vayangu na vaanu vina vasili Vayahuudi. Nikhandi mu hataali sa mu majumbi na mu mahakha, mu bahali na kilafisiwa na vina vikiyiviikha ngaja vahuvililaaji vayeesu, humbe vadehi.
\v 27 Nasengaga insengo nkhamu na kilava, mala nyinshi nagonaga meeho, nalavaga ni njala ni nkhawu, mala nyinshi nikheele bila shakiilya, na kikhala mu mepo bila menda.
\v 28 Lumo na ago goona, wiila niilava pina nihiiva insengo sangu isa fipuga fyona ifya vahuvililaaji va Yeesu.
\v 29 Umuunu yumo nda muwoto, na yuune nikiyiwona muwoto, umuunu uyunji nda vamupinse mu wunansi, one nilemala na kikhalala.
\p
\v 30 Nda yisakulwa kiyisufya, nikiyisufisa ulwa wuwoto wangu.
\v 31 UNguluvi, uDaada wa Mutwa uYeesu, yuna isakulwa kitupikhwa shiluta, ameenye kiija nisilogola wudehi.
\v 32 Pina nikhandi ku lijumbi lya Damesiki, umulongosaaji yuna akhandi ilongosa mu wutwa wa mutwa uAleta, akhaviishile avayimililaaji pa fikwilo ifya lijumbi ilyo, kiija vanikhate.
\v 33 Leelo kukhandi kuna vaanu vamonga vaniviikha mu litunduti ilikhome, vanishisa pa ndwi ku luhengo luna lukhandi lupiliime ilijumbi, napoola nakulukha kikhatwa.\f + \fr 11:33 \xt Yimba mu litaafili lya Nsengo sa Vanandeje 9:25. \f*
\c 12
\s Amahilu nu wuwoto wa Pawulo
\p
\v 1 Nisakulwa kiyisufya hata kuve kusitanga shoshoona. Lino nisakula kiyisufya ulwa malooto nu wugubutulo uwa Mutwa.
\v 2 Nisakula kilogola ulwa maakha ishumi na gana gina gashilaga. Umuunu yumonga muvanda wa Kilisito,\f + \fr 12:2 \fq Umuunu yumonga muvanda wa Kilisito: \ft Kwa kilogola ndeeni uPawulo akhandi ikiyijova yumwene. \f* wátolwagwa mbakha kifikha kushaanya kwa Nguluvi.\f + \fr 12:2 \fq Kushaanya kwa Nguluvi: \ft Kwa Shiyunaani yiyandiikhwe, \fqa wulanga wa wutatu. \f* Pina akhandi itoolwa, apo nisimeenye pamonga akhandi mu muvili ugu, awu asikhandi mu muvili ugu, leelo uNguluvi yumwene yuna ameenye.
\v 3-4 Nimeenye kiija umuunu uyo wátolwagwa mbakha kifikha kwa Nguluvi.\f + \fr 12:3-4 \fq Kwa Nguluvi: \ft Kukwene kuna vituuya avaanu avagolofu vina vafwile. \f* Ila nisimeenye kiija, pamonga wátolwagwa mu muvili ugu, awu asikhandi mu muvili ugu, leelo uNguluvi yumwene yuna ameenye. Ukho wápulikhaga amaswi aga kiswiga mandu, khanji akwasiina umuunu yuna akwiliile kigalogola.
\v 5 Lino kwa kiiva ya muunu uyo, nikiyisufya. One nisikiyisufya shina nishwali, leelo nikiyisufya kwa kiiva ya wuwoto wangu.
\v 6 Hata nda naali nive nisakula kiyisufya, ndi nisaava muyasu, kwa kiiva naava niiva nilogola ga shiyooli. Lino nikiyisivila kiyisufya, baheene umuunu yoyoona asikhaniwonaga kiija one nifwaya mandu, kishila gina vikigaaga na kigapulikha kihuma kunyangu.
\p
\v 7 Leelo, kiija nisikhayisufyaga mandu ulwa wugubutulo uwa kiswiga gina uMutwa uYeesu wániwonensa, napeelwa amalava gina gali ngaja limfwa mu muvili gwangu. Umwanandeje wa Shetaani afiliikhwe kinilafya, baheene nisilaave niyisufye mandu.
\v 8 Namufuunya uMutwa uYeesu mala khatatu, kiija aniwuuse mu malava ago.
\v 9 Leelo umwene wánijovela wáaja, “Ulusungu lwangu lukwiliile, kwa kiiva mu wuwoto mumwene muna ingufu sangu siwonekha.” Mu ilyo, nisiive nikiyisufya kwa wushendeefu wukhome ulwa wuwoto wangu, kiija ingufu isa Kilisito siwoneshe kishilila one.
\v 10 Ndeeno nina wushendeefu ulwa wuwoto, kiligwa, kiiva mu malava, kilafisiwa na kiiva mu makhamu kwa kiiva ya Kilisito, kwa kiiva pina nili mu wuwoto, baheene niiva ni ngufu.
\s Umuninu gwa Pawulo kwa Vakolinto
\p
\v 11 Lino, nilogola ngaja muyasu, leelo omwe yuumwe mwanikhamiilisa nilogole ndeeno. Kiiva omwe mukhandi mwisakulwa kinisufya, kwa kiiva hata nda niwonekha nisifwaya, one nisili mwanandeje munangʼana kishila vina omwe mukivajova “vanandeje vakhome.”
\v 12 Uluhaavi luna nikhandi kunyeenyu, nikhandi nu lugugumilo na kigaha amabikha, amiitu ni fimanyilo fina fiwonekha kiija one nili mwanandeje.
\v 13 Kusiina shoshoona shina naagaha ku fipuga ifinji ifya vahuvililaaji, shina nisigahile kunyeenyu. Pamonga yingava navananjilaga one pina nisikhandi musigo kunyeenyu ugwa kinisunga kwa fina nisakula. Nda uwo wuweene wunansi wangu, nilomba munisaajile!
\p
\v 14 Lino niyipinyanjile kiyinsa kunyeenyu ulwa wutatu, leelo nisikhava musigo kunyeenyu. Nisigeene ifiinu fyenyu, leelo nikivasakula yuumwe. Nilogola ilyo, kwa kiiva avaana vasisakulwa kivishilisa ifiinu five fya vasafi vaanave, leelo avasafi visakulwa kivishilisa ifiinu, baheene paanyuma five fya vaana.
\v 15 One nina wushendeefu kihumya ifiinu fyangu na kiyihumya yuune, kivatanga omwe. Leelo lino yiwonekha kiija, pina one niishila mandu kivagana omwe, baheene omwe mwishila mandu kilekha kinigana one.
\p
\v 16 Hata nda muyiitishe kiija nisikhandi musigo kunyeenyu, leelo avanji mu omwe viijova, “UPawulo musugu, wávagahila kwa wusugu.”
\v 17 Wuli, navagahilaga kwa wusugu, baheene nitoole shoshoona kunyeenyu kishilila avaanu vina navafilikhaga?
\v 18 Namulombaga uTito nu muhuvililaaji muyeesu uyunji, kiija ayinse kunyeenyu. Wuli, uTito wátoolaga shiinu shoshoona kunyeenyu? Mbona amahiiva ni numbula seesu one nu mwene fihwaneene mu nsengo seesu, khanji nasi njendo seesu sihwaneene!
\p
\v 19 Pamonga muhiiva kiija uluhaavi loona ulu tikiyisaajila yuuse panyeenyu! Leelo tilogola aga pa Nguluvi, pina tipilungeene nu Kilisito. Vagani veesu, aga goona tiigaha kwa kiiva ya kivajinia omwe mu lihuuvi.
\v 20 Lino nitiila kiija, uluhaavi luna nikhayinsa kunyeenyu, nikhavaaga muna njendo imbi sina nisikisishendeevela. Ilyo, likhanihonsa nigahe gina omwe musikhashendeeva. Nitiila kiija nikwiliile kivaaga muna libaatu, uwiifu, inkhalasi, mupungeene, mudehelana, musenkhana, mukiyisufya na mungaya lugoto wala musipulinkhana.
\v 21 Khanji nitiila pina nikhayinsa kunyeenyu, uNguluvi wangu akhanigaha niwone nsoni kunyeenyu. Nikhasugumilwa kiwona avaanu vinshi munyeenyu vina vatalaga kigaha uwunansi, vasinalambiisile. Nikhasugumilwa kiwona vapili mu waafu, uwushemi, nu wupafu uwuvi wuna vakhandi vanawo.
\c 13
\s Amapavilo aga wudugo ni nyunjila
\p
\v 1 Ulushuulo ulu lwiva lwa wutatu one kiyinsa kunyeenyu. AMayandikhwa aManofu giijova, “Vaveesaje vakwali avalunjikhaaji vavili awu vatatu ava kilunjikha shila shiinu.”\f + \fr 13:1 \xt Yimba mu litaafili lya Luuju lwa Ndaji 19:15.\f*
\v 2 Pina nikhayinsile kunyeenyu ulwa wuvili nikhavajoveele kiija, pina nikhayinsa nisikhavasungupila avaanu vina vagahile uwunansi. Lino nikivajovela ilyo khanji kiija, nisikhavasungupila awo na vanji woona.
\v 3 Nisiigahe ilyo, kwa kiiva mwisakula ishimanyilo isha kimanya, nda uKilisito ilogola kishilila one. UKilisito asili muwoto, leelo ana ngufu, yumwene yuna isenga insengo mu omwe.
\v 4 Hata nda uKilisito akhandi muwoto pina ikhomeelelwa na kiifwa pa musalaaba, leelo lino muumi kwa ngufu sa Nguluvi. Shiisho ndeeno na yuuse tili vawoto kwa kiiva tilungeene nu Kilisito, leelo mu ngufu isa Nguluvi tikhava wuumi lumo nu Kilisito, na mu ngufu iso tikhavawulanisa.
\p
\v 5 Lino yisesaaji yuumwe, baheene mumanye nda muna lihuuvi. Wuli, musimeenye kiija, uYeesu Kilisito ali mukhati yeenyu? Nda uKilisito akwasiina mukhati yeenyu, apo mwagombola.
\v 6 Leelo nihuviliile kiija omwe mumeenye kiija, ose tisigombwele.
\v 7 Lino tikivafuunyila kwa Nguluvi kiija, musikhagahaji uwunansi. Lusili kiija tisakula tiwoneshe tifwaya, leelo ose tisakula mugahe amanofu, hata yive tiwonekha ngaja tagombola.
\v 8 Kiiva tisikwiliile kishisivila ishiyooli, leelo tiyitenekhaje kikhoma ishiyooli.
\v 9 Tishendeeva kiija ose tili vawoto, leelo omwe muna ngufu. Ndeeno tikimufuunya uNguluvi, avajinie mu lihuuvi.
\v 10 Nikivayandishila amaswi aga pina nisinayinse, kiija pina nikhava kunyeenyu, nisikhayikhamilisaaga kiiva mukhali kunyeenyu, kwa kigahila uwutawulilwa wula, wuna wánipeelaga uMutwa. Kiiva uMutwa uyo asinipeelile uwutawulilwa wa kivananga, leelo uwa kivajinia mu lihuuvi.
\s Amaswi aga kihwesania
\p
\v 11 Lino vahuvililaaji vayangu, shendeevaji, muveesaje vagolofu khabisa, muyishilisaniaje inumbula seenyu, muveesaje shipuga shimo, khanji khalaji kwa wulindamafu. Nikimulomba uNguluvi yuna ikivapeela ulugano nu wulindamafu, ave lumo noomwe woona.
\v 12 Hunjilanaji kwa lugano lwa Yeesu Kilisito.\f + \fr 13:12 \fq Kwa lugano lwa Yeesu Kilisito: \ft Kwa Shiyunaani yiyandiikhwe, \fqa kwa lunoonelo ulunofu. \f*
\v 13 Avahuvililaaji woona vina vali kuno, vikivahunjila.
\v 14 Imota ya Mutwa uYeesu Kilisito, nu lugano lwa Nguluvi, na kiiva shipuga shimo nu Numbula uMunofu, yive lumo noomwe woona.
