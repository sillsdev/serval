\id JAS - Sangu Bible Translation
\rem Published November 2016
\h Yaakobo
\toc2 Yaakobo
\toc1 Ibalula ya Yaakobo
\mt2 Ibalula ya
\mt1 Yaakobo
\imt Imola yina yilongola
\ip Ibalula iyi yayandikhwagwa nu Yaakobo, ulukholo lwakwe uYeesu. Akhandi muyimililaaji wa shipuga sha vahuvililaaji va Yeesu isha ku Yelusalemu. Wávayandishilaga avahuvililaaji va Yeesu vina vakhandi vapalankheene kihuma ku Yelusalemu kiluta mu majumbi na mu nyi isinji.
\ip Ulugulumilo lwa Yaakobo mu balula iyi, lukhandi kivajovela kiija, ilihuuvi lyanave mwa Kilisito lisakulwa kiwonekha mu nsengo saanave na mu njendo saanave inofu. Khanji ikivamanyisa kimena aga kiyitumfya, ishooyo, uwupafu, amajelo na kiyankhana fivi. Khanji iwonensa uwunofu uwa kiiva vagolofu, kiyiyiisa, kifuunya, kigugumila na kiiva nu wumanyi.
\tr \th1 Umulyango\th2 Gina gakwali mu litaafili ili
\tr \tc1 1:1\tc2 UYaakobo ikivahunjila avahuvililaaji va Yeesu
\tr \tc1 1:2-27\tc2 Avahuvililaaji vasingamalaje mu lihuuvi mu luhaavi ulwa kijelwa, vave vaanu va kiyiyiisa mu njowo saanave
\tr \tc1 2:1-26\tc2 Avahuvililaaji vavasenjelaje wunofu avaanu woona, kusiina kibaagula, vaveesaje ni njendo inofu
\tr \tc1 3:1–4:12\tc2 Avahuvililaaji vaveesaje nu wumanyi mu njowo saanave na mu mafuunyo gaanave
\tr \tc1 4:13–5:6\tc2 Amamanyiso ulwa wusi
\tr \tc1 5:7-20\tc2 Kifuunya na kingʼangʼaanila ilihuuvi mu luhaavi lwa malava
\c 1
\s UYaakobo ikivahunjila aVayahuudi avahuvililaaji
\p
\v 1 Ibalula iyi yihumile kunyangu one Yaakobo, yuna nili muvanda wa Nguluvi nu Mutwa uYeesu Kilisito.\f + \fr 1:1 \fq Kilisito: \ft Liswi lya Shiyunaani. Kwa Shihebulaniya viija \fqa Mesiya\fqa*. Yimba iliswi \fqa Kilisito\fqa* mu Maswi aMahensa.\f* Nikivahunjila omwe Vayahuudi woona va fikholo ishumi na fivili, muna mupalankheene mu nyi nyinshi.
\s Kigugumila mu lihuuvi uluhaavi lwa majelo
\p
\v 2 Vahuvililaaji vayangu, pina amajelo minshi gikivayinsila, shendeevaji mandu.
\v 3 Mumeenye kiija, kijelwa kwa lihuuvi lyenyu, kukivagaha omwe mugugumile mu majelo.
\v 4 Mugugumilaje shiisho, kwa kiiva kukivagaha mukhangale mu lihuuvi na musishepushilwa shoshoona mu njendo seenyu.
\p
\v 5 Leelo nda munyeenyu muna muunu yuna angaya wumanyi, isakulwa afuunye kwa Nguluvi, baheene uNguluvi asimupeele. UNguluvi ikivapeela avaanu ifiinu finshi kwa numbula mbalafu na asikivakhajila.
\v 6 Leelo pina ikimulomba uNguluvi amuhuvililaje, asikhaveesaga nu muninu, kwa kiiva umuunu yuna ana muninu mu numbula, ihwanana na mavingu gina giyumfisiwa ni lipepo kuno na ukho mu bahali.
\v 7 Umuunu yuna ali ndeeno, asikhayihuvililaga kiija, uMutwa uNguluvi\f + \fr 1:7 \fq UMutwa uNguluvi: \ft Yimba iliswi \fqa Mutwa\fqa* mu Maswi aMahensa. \f* akhamupeela shiinu shoshoona shina wálomba,
\v 8 kwa kiiva ana mahiiva gavili, kusiina uluvala luna ayiimile.
\s Avapiina na vanya wusi
\p
\v 9 Umuhuvililaaji umupiina isakulwa kishendeeva, kwa kiiva uNguluvi amutupiishe.
\v 10 Hata ndeeno kishendeeva kwa munya wusi, kuve kwa kiiva uNguluvi amuyisiise. Umunya wusi uyu asiishile ngaja wuluva wa mu lihakha.
\v 11 Ilijuva pina liikhola, ifimelo fiyuuma, uwuluva wiigwa wusinojela khanji. Shiisho ndeeno hata umunya wusi woope, pina ashaanali iilava mu nsengo saakwe, umo mumwene ifwilila.
\s UNguluvi asikivakwehelesa avaanu ku wunansi
\p
\v 12 Shiba umuunu yuna igugumila mu lihuuvi uluhaavi lwa majelo, kwa kiiva pina akhagamena amajelo, uNguluvi akhamupeela uwuumi wa shiluta. Uwuumi uwo wuweene wukhava lutono\f + \fr 1:12 \fq Lutono: \ft Mu mayandikhwa agamonga amakuulu yiyandiikhwe, \fqa njoola.\f* lwakwe, ngaja uNguluvi shina wávatahisaaga woona vina vamugeene.
\p
\v 13 Uluhaavi luna umuunu ikwehelesewa kigaha uwunansi, asikhajovaga kiija, “Kikwehelesewa kuno kwihuma kwa Nguluvi,” kwa kiiva uNguluvi asikwehelesewa nu wunansi. Khanji uNguluvi asikimukwehelesa umuunu yoyoona kigaha uwunansi.
\v 14 Leelo shila muunu iijelwa pina ikwehwa nu wupafu waakwe uwa kigaha uwunansi.
\v 15 Wuhwanana nu washimaayi pina iipata ulwanda, paanyuma uwupafu wiisava uwunansi. Uwunansi uwo pina wakhangala wukimuleetela imfwa.
\p
\v 16 Vahuvililaaji vayangu vagani, musikhajangwaji.
\v 17 Shila shiinu ishinofu shina tipeelwa, shiihuma kwa Nguluvi, uMuwumbaaji uwa fyona fina fimulikha kushaanya. Ifyo fina fimulikha, fisimulikha luhaavi loona, uluhaavi ulunji fiisima. UNguluvi asili ngaja fina fimulikha na kisima, umwene asiseetukha seetukha, munofu luhaavi loona.
\v 18 Kwa kidobokha yumwene, wátugahaga tive vanaakwe kwa liswi lyakwe ilya shiyooli. Wágahaga ago, baheene tive fiwumbwa finofu kishila ifiwumbwa fyakwe fyona, tihwaneene ni sadaakha ya nkungulo iya wutasi yina yihumisiwa kunyaakwe.
\s Kipulikha iLiswi lya Nguluvi na kiliyinatila
\p
\v 19 Vahuvililaaji vayangu vagani, munipulisaaje wunofu! Munyeenyu asikhaveesaga akwali umuunu umupeefu kilogola angaya kihiviilila, leelo tangusiina ave ipuliisa. Khanji asikhakhalalaga nyangu,
\v 20 kwa kiiva umuunu umunya nkhalasi asikwiliile kigaha gina idobokha uNguluvi.
\v 21 Lino, wuleshi uwunansi woona nu wuvi wuna wushilile, na kiposheela kwa wuhuugu iliswi lila lina lyavyalwagwa mu numbula seenyu. Iliswi ilyo likwiliile kivakulusa omwe.
\p
\v 22 Khanji omwe musikhayijangaji kiija, musiive mwipulikha hela iLiswi lya Nguluvi. Leelo hata ndeeno omwe muveesaje mwisenga ngaja shina liijova.
\v 23 Umuunu yoyoona yuna akhava ipulikha hela iLiswi lya Nguluvi, leelo asisenga shina liijova, uyo akhava ngaja umuunu yuna ikiyiloleela mu shilole.
\v 24 Pina wáamala kiyiloleela, uluhaavi luna iwuukha pa shilole, luhaavi luulo isaamwa shina ashwali.
\v 25 Leelo umuunu yuna iloleela wunofu indaji inofu ya Nguluvi\f + \fr 1:25 \fq Indaji inofu ya Nguluvi: \ft Uluganulo ulunji lukwiliile kiiva, \fqa iMola iNofu ya Nguluvi. \f* yina yileeta uwuyeeshelo, umwene asiyimiililwe nda igugumila na kipuliisa iyo indaji asisaamwa shina wápulisaaga. Ndeeno umuunu nda ikigahuviilila ago, khanji ikigayinatila, uyo yumwene asiyimiililwe mu gala gina iigaha.
\p
\v 26 Umuunu nda ikiyiwona ana diini, leelo asikiyisivila mu malogolo gina gasifwaya, uyo ikiyijanga, idiini iyo yisikimutanga shiinu.
\v 27 Idiini inofu yina uNguluvi uDaada isakula, umuunu aveesaje ikivatanga avaana avapiina na vashimaayi avafwile mu malava gaanave. Khanji ayivavalaje ni njendo imbi isa vaanu vina vasikimuhuviilila uNguluvi, kiija vasikhamuyasaaga.
\c 2
\s Musikhavabanililaji avanya wusi
\p
\v 1 Vahuvililaaji vayangu, kwa kiiva mumuhuviliile uMutwa weesu uYeesu Kilisito, uMutwa wa Wutupikho, musikhavabanililaji avaanu vamonga.
\v 2 Tijove umuunu iyinjila mu nanda yeenyu iya kifuunyila, afwalile amenda ga lutono, ni pete ya sahaabu mu ludole, khanji iyinjila umupiina yuna afwele amenda gina gademwishe.
\v 3 Lino omwe, nda mukimuposheela kwa wutupikho yuna afwele amenda amanofu, na kimujova kiija, “Khala apanofu apa,” khanji umupiina yula mukimujova, “Owe, ulute uyiime pala,” awu “Khala pansi apa.”
\v 4 Wuli, kwa kisenga ndeeno, musiiva mukivabaniilila avanji? Musiiva mwalamula kibaagula avatiilwa na vina vasili vatiilwa kwa kiiva ya mahiiva geenyu amavi?
\p
\v 5 Vahuvililaaji vayangu vagani, munipulisaaje wunofu! UNguluvi shi wávahaagula avapiina ava mu nyi, vave vaanu vanya wusi mu lihuuvi mwa Mutwa weesu uYeesu. Ukho kimuhuviilila uYeesu wuweene wusi wa shiyooli. Avaanu awo vaveene uNguluvi avahagwile kiija, vaposheele uWutwa wuna wávatahisisaaga woona vina vamugeene.
\v 6 Leelo, omwe mukivasala avapiina! Wuli, avanya wusi awo vasili vina vikivapinsisa omwe amalava na kivatwala pa vahigaaji?
\v 7 Khanji vikililiga ilitaawa ilinofu ilya Yeesu yuna omwe muli vaanu vaakwe?
\p
\v 8 Indaji ya Mutwa weesu yili ngaja shina siyandiikhwe mu Mayandikhwa aManofu kiija, “Umuganaje umuyaago ngaja shina uyiganile yuuwe.”\f + \fr 2:8 \xt Yimba mu litaafili lya Njowo sa Valaawi 19:18.\f* Nda shiyooli mwisenga ndeeno, musiive mwagaha wunofu.
\v 9 Leelo, nda mupikivabaniilila avaanu vamonga, mushaanali mwikhala mu wunansi. Lulwene indaji sa Nguluvi sipikivahiga omwe kiiva vanansi.
\v 10 Umuunu nda ave ikisiyinatila indaji soona, leelo aleshe kiyinatila yimo, baheene asivasiwe kiija, wágombola kisiyinatila indaji soona.
\v 11 UNguluvi wáviishile indaji yina yiijova, “Usikhawafukhaga,”\f + \fr 2:11 \xt Yimba mu litaafili lya Kihuma 20:14.\f* yumwene yuna wáviishile na yina yiijova, “Usikhabudaga.”\f + \fr 2:11 \xt Yimba mu litaafili lya Kihuma 20:13.\f* Hata nda usikhawafwishe, leelo ubudile, usivasiwe kiija, uli munansi wa ndaji soona.
\p
\v 12 Lino, logolaji na kisenga ngaja vaanu vina vakhahigwa kwa ndaji yina yileeta uwuyeeshelo.
\v 13 Ilisiku lya wuhigo, avaanu vina vasisungupilana, woope vasikhasungupilwa nu Nguluvi. Umuunu nda ikivasungupila avaanu avanji, baheene uNguluvi akhamusungupila woope mu lisiku ilya kihigwa inyi.
\s Ilihuuvi lumo ni nsengo inofu
\p
\v 14 Vahuvililaaji vayangu, umuunu nda ikiyilogolela kiija ana lihuuvi, kuno asisenga amanofu, lino ilyo liiva lina lutono lushi? Ilihuuvi ngaja ilyo lisikimukulusa.
\v 15 Tije umuhuvililaaji muyeesu, umugoosi awu washimaayi, ave mugaya menda awu shakiilya.
\v 16 Lino umuyeenyu yumonga ikimujovela iija, “Ulute kwa wulindamafu, upate ilifushe na kiyikuta,” leelo aleshe kimutanga kwa gala gina asiina, wuli, ago giiva gana lutono?
\v 17 Shiisho ndeeno, ilihuuvi lyenyu lyene duguli pina lingaya nsengo inofu, liiva lifwile.
\p
\v 18 Leelo umuunu iijova, “Owe una lihuuvi? One nina nsengo inofu. Nisonela shina ungava una lihuuvi ungaya nsengo inofu, na yuune, kwa nsila ya nsengo inofu nisikuwonense ilihuuvi lyangu.”
\v 19 Wuli, owe wihuviilila kiija, uNguluvi ali yumo mwene duguli? Wiigaha lunofu! Goope amalungu gihuviilila na gitetema kwa shitiilo.
\p
\v 20 Owe uli muyasu! Ushaanali upisakula nikuwonense kiija ilihuuvi lina lingaya nsengo nofu, liiva lingaya lutono?
\v 21 UNguluvi wámuvasaaga uwiheesu uAbulahamu\f + \fr 2:21 \fq UAbulahamu: \ft Yimba iliswi \fqa Abulahamu\fqa* mu Maswi aMahensa.\f* kiiva mugolofu, kwa nsengo inofu yina wágahaga. UAbulahamu wámuhumyaga umwanaakwe uIsaaka ave shadanda sha kibudwa pa luvala ulwa kihumisa ishadanda!\f + \fr 2:21 \xt Yimba mu litaafili lya Shiyanso 22:1-14.\f*
\v 22 Ukilyaga ilihuuvi lya Abulahamu kwa Nguluvi ni nsengo saakwe shina salutanaga, ilihuuvi lyakwe lyava likhamiliishe kwa nsila ya nsengo.
\v 23 Ago gasenjekhaga ngaja shina gayandiikhwe mu Mayandikhwa aManofu kiija, “UAbulahamu wámuhuviilila uNguluvi, ndeeno uNguluvi wámuvasa kiiva mugolofu.”\f + \fr 2:23 \xt Yimba mu litaafili lya Shiyanso 15:6.\f* UAbulahamu woope wáava itambulwa, mumanyi wa Nguluvi.
\v 24 Lino mwamanya kiija, umuunu ivasiwa kiiva mugolofu pa Nguluvi kwa nsila ya nsengo inofu, yisili kwa lihuuvi lyene duguli.
\p
\v 25 Shiisho ndeeno nayu Lahabu umushemi, woope akhavasiiwe kiiva mugolofu pa Nguluvi, kwa nsengo inofu yina wágahaga. Wávaposheelaga avatandilaaji vala na wávatanjilisaaga wávatusa wávashisaaga nsila yinji, baheene vasikhakhatwagwa.\f + \fr 2:25 \xt Yimba mu litaafili lya Yoshuwa 2:1-21; 6:22-25.\f*
\p
\v 26 Lino, ngaja shina umuvili pina gugaya numbula gwiva gufwile, shiisho ndeeno na ilihuuvi pina lingaya nsengo inofu, liiva lifwile.
\c 3
\s Insengo sa lumili
\p
\v 1 Vahuvililaaji vayangu, musikhaveesaji vamanyisaaji vinshi va Liswi lya Nguluvi, kiiva mumeenye kiija, ose ti vamanyisaaji tikhahigwa mandu nu Nguluvi.
\v 2 Ose woona tipungania, tiigaha uwunansi kwa nsila nyinshi. Nda akwali umuunu yuna asipungania mu gala gina ilogola, uyo iiva wáajina mandu, iimanya kigusivila umuvili gwakwe goona.\fig Horse & bit|horse head04.jpg|col||Michael Harrar 2014|Ifalaasi yilongosewa ni shuuma shidoodo|3:3\fig*
\p
\v 3 Loleela, ifalaasi\f + \fr 3:3 \fq Ifalaasi: \ft Iyi nkhanu yina yidiimwa yina yihwaneene ni dogovi. Avaanu viyangala pa mugongo gwa falaasi pina vishuula kiluta kokoona. Ifalaasi iyo yivishiilwe ishuuma mu mulomo shina shigonjiilwe, baheene yimutiile yuna ikiyilongosa. \f* tikisikhamiilisa situtiilaje, kwa nsila ya kiviikha mu mulomo gwanave ishuuma shidoodo shina shigonjiilwe, mbakha pina tikisilongosa amavili gaanave.
\p
\v 4 Shiisho ndeeno fyope ifipugo, hata nda fikhome mandu, fisunkhwa ni lipepo lina likutukha mandu, hata ndeeno filongosewa ni filongoseso finangʼana hela. Ifipugo ifyo fiiluta kokoona kuna idobokha umujensaaji.\fig |hk00215c.jpg|col||Horace Knowles, The British & Foreign Bible Society, 1954, 1967, 1972, 1995|Ishipugo shilongosewa ni sitelingi|3:4\fig*
\v 5 Shiisho ndeeno, ulumili loope shilungo shidoodo sha muvili, shikiyisufya kigaha amakhome mandu.
\p Hiivaji kiija, hata umooto umunangʼana gukwiliile kinyaanya ilihakha likhome.
\v 6 Ulumili loope luhwanana nu mooto, lumemile uwunansi winshi. Ulumili ulu shilungo shimo mu filungo fyona ifya muvili, lwigaha uwushaafu wa muvili goona. Ulwene lupinsa umuunu kigaha uwunansi mu wiikhasi waakwe woona. Umooto ugo gwihuma kwa Shetaani.\f + \fr 3:6 \fq Shetaani: \ft Kwa Shiyunaani yiyandiikhwe \fqa wusimu. \ft Yimba iliswi \fqa Wusimu\fqa* mu Maswi aMahensa.\f*
\p
\v 7 Inkhanu soona sikwiliile kidiimwa. Avaanu vakwiliile kidiima inkhanu, inyuni, fina fitambala na fina fikwali mu bahali.
\v 8 Hata ndeeno kusiina umuunu yuna akwiliile kidiima ulumili aleshe kilogola fivi. Ulwene luna wuvi wuna wusisivilwa, khanji winanga avaanu ngaja wanga wina wiibuda.
\p
\v 9 Kwa lumili ulu tikimusufya uNguluvi uWiheesu, uMutwa weesu. Khanji kwa lumili luulo tikivayiijila avaanu vina uNguluvi wávawumbaga kwa shihwano shaakwe.
\v 10 Mu mulomo muumo, mumwene giihuma amaswi ga kisufya na ga kiyiijila. Lino, ago gasisakulwa gave ndeeno!
\v 11 Puliisi, kusiina ishisansa shina shiihumya amalenga amanofu na makhali!
\v 12 Vahuvililaaji vayangu, yisikwiliile kiiva, ilipishi lya mujombe likhome amakhomo ga museyituni.\f + \fr 3:12 \fq Museyituni: \ft Ugu mupishi guna gwikhoma amakhomo gina makhali kiilya, hata ndeeno manofu kihuuja amafuta ga kiilya na ga kiponya mu taala. \f* Umusabiibu\f + \fr 3:12 \fq Umusabiibu: \ft Ili lisita lina liikhoma amakhomo manofu kiilya, khanji amakhomo ago gihuujwa, yiiva divaayi. \f* goope, gusiikhoma amakhomo ga mujombe. Khanji ilisima lya malenga ga muunyo, lyope lisiihumya amalenga amanofu.\fig |lb00087c.jpg|col|||Umupishi gwa museyituni|3:12\fig*
\s Uwumanyi uwa shiyooli
\p
\v 13 Yu naani umunya luhala nu wumanyi kunyeenyu? Awonense ago, kwa kigaha amanofu, na kiiva nu wuhuugu wuna wiihuma mu luhala lwakwe.
\p
\v 14 Leelo inumbula seenyu nda simemile uwushooyo, ijiila nu wukhali, baheene musikhanunumukhaji na kiyihala kiija muna wumanyi. Khanji musikhalogolaji uwudehi mu shiyooli.
\v 15 Uwumanyi wa ndeeno, wusiihuma kwa Nguluvi. Uwumanyi uwo wa mu nyi, khanji wa njendo sa vaanu, sina siihuma kwa Shetaani.
\v 16 Popoona pina avaanu vapili ni numbula ya wushooyo khanji ni jiila, apo piiva ni libaatu, lumo na kisenga imbi isinji soona.
\p
\v 17 Leelo, avaanu vina viiva nu wumanyi wuna wiihuma kushaanya kwa Nguluvi, awo vaveene vagolofu. Vidobokha kiiva nu wulindamafu na vaanu avanji, vahuugu khanji vikiyiyiisa. Awo vaveene vanya lusungu mandu, khanji vina viigaha insengo nofu. Vasisenga aga kivabaniilila avaanu vamonga, khanji vangaya wumyansi.
\v 18 Avaanu vina vileeta uwulindamafu kwa vaanu, viiva ngaja vivyala imbeyu iya wulindamafu, paanyuma vakhakungula gina idobokha uNguluvi.
\c 4
\s Kimuyinatila uNguluvi
\p
\v 1 Amabaatu na makhaananio munyeenyu gihonsewa ni shi? Gihonsewa nu wupafu weenyu wuna wumenana ni numbula seenyu!
\v 2 Mwidobokha mandu ifiinu, leelo musikifipata mbakha mwidobokha kibuda. Muna jiila ku fiinu fya vaanu. Khanji pina mwapootwa kifipata, mwiyansa kidalinkhana na kiilwa. Fina mukifidobokha musikifipata, kwa kiiva musikifilomba kwa Nguluvi!
\v 3 Hata pina mwilomba musikifipata, kwa kiiva mwilomba fivi. Mwilomba kwa lugulumilo ulwa kiyishendeefya mu wupafu weenyu.
\p
\v 4 Omwe vaanu vina musili vagolofu, muhwaneene na vaafu! Wuli, musimeenye kiija kidobokha kigaha ngaja shina viigaha avanansi va mu nyi muno, uyo iiva mulugu wa Nguluvi? Umuunu yoyoona yuna idobokha kigaha ngaja avanansi va mu nyi muno, uyo iiva mulugu wa Nguluvi.
\v 5 Lino musikhahiivaji kiija, aMayandikhwa aManofu giijova wudehi kiija, uNguluvi wátuwumbile ose na idobokha mandu tive vaanu vaakwe hela.\f + \fr 4:5 \fq UNguluvi wátuwumbile ose na idobokha mandu tive vaanu vaakwe hela: \ft Uluganulo ulunji lukwiliile kiiva, \fqa inumbula yina uNguluvi ayiviishile mukhati yeesu, yina wupafu wa shooyo shivi.\f*
\v 6 Lumo na ago, imota yina tipeelwa nu Nguluvi yina ngufu mandu, lulwene yiyandiikhwe mu Mayandikhwa aManofu kiija,
\q “Avaanu vina vikiyitumfya, uNguluvi ikivakhaana,
\q leelo vina vikiyiyiisa, ikivapeela imota.”\f + \fr 4:6 \xt Yimba mu litaafili lya Mfitikho 3:34.\f*
\p
\v 7 Ndeeno, mumuyinatilaje uNguluvi. Mudagaji uShetaani, baheene woope asivasije.
\v 8 Muvejeelaji uNguluvi, baheene woope asivavejeele omwe. Omwe mu vanya wunansi, musikhagahaji uwunansi, musikhaveesaji na mahiiva gavili, leelo mulambisilaje uwunansi weenyu.
\v 9 Sugumilwaji, khoolaji na kiyaalama, kwa kiiva ya wunansi weenyu. Uwushendeefu weenyu wuseetushe wuve kisugumilwa.
\v 10 Muyiyisaaje pa Mutwa uNguluvi, baheene woope akhavatupikha.
\s Musikhasalanaji
\p
\v 11 Vahuvililaaji vayangu, musikhasenkhanaji. Umuunu yuna ikimusenkha umuyine, awu yuna ikimupiikha umuyine, uyo iiva wásisala indaji sa Nguluvi na kisaaga kiija mbi. Insengo yeenyu yisili kiyisala indaji nda yive nofu, leelo kiyiyinatila.
\v 12 Leelo yu Nguluvi mwene duguli, yumwene yuna ikisiviikha indaji, khanji yumwene Muhigaaji. Yumwene hela yuna akwiliile kikulusa awu kibuda. Lino, owe yuuwe naani yuna ukimuhiga umuyaago?
\s Amapavilo aga kiyitumfya
\p
\v 13 Lino, munipulisaaje wunofu omwe muna mwilogola mwijova, “Iminsiyaano awu pamulaawu, tikhaluta ku lijumbi limonga. Ukho tikhakhala mwakha goona, tiigula na kigusa na kikwava uwusi.”
\v 14 Omwe musimeenye hata gina gakhawonekha pamulaawu! Uwuumi weenyu shiinu shishi? Wuhwaneene ni likungugu lina liwonekha kwa luhaavi lufupi, khanji luhaavi luulo ilikungugu liiyaga!
\v 15 Lino, jovaji ndeeni, “UMutwa uNguluvi nda agane tive wuumi, tisiigahe ili awu lila.”
\v 16 Leelo omwe mukiyitumfya kwa gina muhiiva kigasenga. Kiyitumfya ngaja ndeeno, kuvi.
\v 17 Lino, umuunu yoyoona yuna ameenye kigaha amanofu, leelo asiigaha, uyo iiva iigaha uwunansi.
\c 5
\s Amapavilo kwa vanya wusi avajansi
\p
\v 1 Lino omwe vanya wusi, munipuliise wunofu! Mukhoole mandu na kiyaalama, kwa kiiva ya malava makhome mandu gina gikivayinsila omwe.
\v 2 Uwusi weenyu wuwolile, amenda geenyu galiviilwe ni malata.
\v 3 Isahaabu ni hela seenyu sina nkhamasi. Inkhamasi iyo ngaja lubedelo kunyeenyu uluhaavi luna uNguluvi akhavahiga. Mu wuhigo uwo amavili geenyu gakhananjikha ngaja mooto shina gunanga, kwa kiiva mukiyikunganisisa ifiinu mu fihenje fyenyu mu nsiku isi isa wudugo.
\v 4 Puliisi shina avasenga nsengo veenyu vingʼuula! Vamalaga kisenga insengo ya kikungula mu magunda geenyu, leelo omwe musivahombile, amangʼuulo gaanave uNguluvi uMunya Ngufu Soona ikigapulikha.
\v 5 Mukheele mu wusi na kiyishendeefya mandu mu wiikhasi weenyu. Munenepeele nkhaani mu lusiku lwa wuhigo, ngaja ingʼombe sina sineneepe sina sisakulwa kishinjwa.
\v 6 Mukivahiga na kivabuda avaanu vina vikimuyinatila uNguluvi, vina vasikivasivila shoshoona.
\s Kigugumila mu malava
\p
\v 7 Lino vahuvililaaji vayangu, gugumilaji mbakha pina uMutwa uYeesu Kilisito akhayinsa. Loleelaji ulugugumilo ulwa mulimaaji. Kihuma inoonya iya mingo mbakha injanusa, iheepa ifimelo filembe mu magunda na kijina finofu.\fig |DN00422b.jpg|col|||Kigugumila kwa mulimaaji|5:7\fig*
\v 8 Shiisho ndeeno na yuumwe gugumilaji na kijina mu numbula seenyu, kwa kiiva kiyinsa kwa Mutwa uYeesu Kilisito kuli nkholeela.
\p
\v 9 Vahuvililaaji vayangu, musikhangʼulilanaji, baheene musikhahigwa nu Nguluvi. Muyangalilanaje, kiiva uMuhigaaji ali pa mulyango, iyinsa!
\p
\v 10 Vahuvililaaji vayangu, puliisi! Avakuwamalago va Nguluvi valogolaga gala gina uNguluvi wávafilikhaga. Valafisiwaagwa, leelo vagugumilaga mu makhamu goona. Lino na yuumwe muveesaje shiisho.
\v 11 Tiija vayimiliilwe vina vigugumila. Mugameenye gina gamupataga uAyubu,\f + \fr 5:11 \xt Yimba mu litaafili lya Ayubu. \f* kwa kiiva ya kigugumila kwakwe, kuwudugo uNguluvi wámutangaga. Ago goona giwonensa shina uNguluvi ana lusungu nu wugani wukhome.
\p
\v 12 Ku goona ago, vahuvililaaji vayangu, musikhayiyiigaji kwa shiinu shoshoona, shive sha kushaanya, isha mu nyi awu kwa shiinu ishinji shoshoona. Nda mwiyiitikha ishiinu jovaji “Eena” hela, nda mwikhaana jovaji “Ndaali” hela, apo baheene musikhahigwa.
\s Kimufuunya uNguluvi kwa kimuhuviilila
\p
\v 13 Wuli, munyeenyu akwali umuunu yoyoona yuna iilava? Uyo, isakulwa amufuunye uNguluvi. Awu umuunu umunya lushendeewo? Isakulwa ayeyeme injeyemo isa kimusufya uNguluvi.
\v 14 Wuli, muna muunu umutamu? Nda akwali, isakulwa avashemeele avayimililaaji va shipuga sha vahuvililaaji, baheene vayinse vamususuute amafuta\f + \fr 5:14 \fq Vamususuute amafuta: \ft Iyi yikhandi ngʼoma ya luhaavi ulo, kiwonensa kiija ingufu sa Nguluvi siseene sina sikimuponia umutamu. \f* kwa litaawa lya Mutwa uYeesu Kilisito, na kimufuunyila kwa Nguluvi.
\v 15 Kimufuunya uNguluvi kwa lihuuvi, kusimuponie umutamu uyo, hata nda ana wunansi, asisaajilwe.
\v 16 Lino, mulambisilanaje uwunansi weenyu na mufunyilanaje kwa Nguluvi, baheene musiipone amatamu geenyu.
\p Amafuunyo ga mugolofu pa Nguluvi, giiva gana ngufu, khanji gisenga insengo.
\v 17 Umukuwamalago uEliya akhandi muunu ngaja yuuse. Wáfuunyile mandu kwa Nguluvi, kiija inoonya yisikhatoonyaga mu nyi, shiyooli yisikhatoonyile maakha gatatu na meesi mutanda.
\v 18 Khanji, wámufuunya uNguluvi kiija inoonya yitoonye. Baheene inoonya yatoonyaga mbakha pina inyi yaamesa na kikhangasa ifyakiilya.\f + \fr 5:17-18 \xt Yimba mu litaafili lya 1 Vatwa 18:41-46.\f*
\p
\v 19 Vahuvililaaji vayangu, nda kuna muunu munyeenyu iiyaga kwa kilekha ishiyooli, umuunu uyunji amutiniaje mu shiyooli.
\v 20 Mumanyaje kiija, umuunu uyo yuna ikimutinia kihuma mu wunansi waakwe, asiive wámukulusa kihuma mu mfwa, khanji uwunansi waakwe winshi wusaajilwa.
