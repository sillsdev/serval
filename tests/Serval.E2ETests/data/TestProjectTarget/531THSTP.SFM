\id 1TH - Sangu Bible Translation
\rem Consultant-Checked December 2016 by André Kamphuis
\h 1 Vatesalonike
\toc2 1 Vatesalonike
\toc1 Ibalula ya wutasi iya Pawulo kwa Vatesalonike
\mt2 Ibalula ya wutasi iya Pawulo kwa
\mt1 Vatesalonike
\imt Imola yina yilongola
\ip Umwanandeje uPawulo wáyansaaga ishipuga sha vahuvililaaji va Kilisito ava ku lijumbi lya Tesalonike (\xt Nsengo sa Vanandeje 17\xt*). ITesalonike likhandi lijumbi likhome lya mu nyi ya Makedoniya, kunena ya nyi ya Wuyunaani. Wáwuukhaga pala nyangu, uluhaavi aVayahuudi avanji visakula kimubuda. Uluhaavi pina lwashila, umutanjilisaaji waakwe uTimoteo wáyinsile kimujova kiija, avahuvililaaji va ku Tesalonike vikiyitenekha ni lihuuvi, hata nda vakhandi mu malava. Ino uPawulo wáyandikhaga ibalula iyi kivajinia na kiyankha gina vaposaaga kunyaakwe.
\ip Mu balula iyi, uPawulo ikimuhonjesa uNguluvi kwa kiiva ya lihuuvi nu lugano lwa vahuvililaaji va ku Tesalonike. Khanji ikivakumbusa ingʼoma yaakwe pina iikhala na woope ku Tesalonike. Ino ikivataviilila shina yikhava kwa vahuvililaaji va Yeesu uluhaavi pina vafwile na gina gakhawonekha, pina uYeesu Kilisito iyinsa khanji mu nyi. Kuwudugo ikivamanyisa shina visakulwa kikhala pina lusinaafishe uluhaavi ulwa kitina uYeesu.
\tr \th1 Umulyango\th2 Gina gakwali mu litaafili ili
\tr \tc1 1:1-10\tc2 UPawulo ikivahunjila aVatesalonike na kimuhonjesa uNguluvi kwa kiiva ya lihuuvi lyanave
\tr \tc1 2:1–3:13\tc2 Itaviilila insengo yaakwe ku Tesalonike ni mola isa kikula ishipuga sha vahuvililaaji
\tr \tc1 4:1-12\tc2 Uwiikhasi wuna wukimushendeefya uNguluvi
\tr \tc1 4:13–5:24\tc2 Imanyisa ulwa lisiku lya wudugo, khanji imanyisa ingʼoma yina yisakulwa kwa vahuvililaaji
\tr \tc1 5:25-28\tc2 Amaswi aga kihwesania
\c 1
\s UPawulo ikivahunjila aVatesalonike
\p
\v 1 Ibalula iyi yihumile kunyangu one Pawulo lumo nu Silwano\f + \fr 1:1 \fq Silwano: \ft Mu mataafili aganji vikimutambula viija yu \fqa Siila.\f* nu Timoteo. Tikivayandishila omwe shipuga sha vahuvililaaji ava ku lijumbi lya ku Tesalonike, omwe vina mukimuhuviilila uNguluvi uWiheesu nu Mutwa uYeesu Kilisito.\f + \fr 1:1 \fq Kilisito: \ft Liswi lya Shiyunaani. Kwa Shihebulaniya viija \fqa Mesiya\fqa*. Yimba iliswi \fqa Kilisito\fqa* mu Maswi aMahensa. \f*
\p Imota nu wulindamafu, five lumo noomwe.
\s UPawulo ikimuhonjesa uNguluvi
\p
\v 2 Tikimuhonjesa uNguluvi wiila kwa kiiva ya omwe woona, khanji tikivafuunyila kusiina kikhatala.
\v 3 Pina tifuunya kwa Nguluvi uWiheesu, tina luuju ni nsengo sina mwisenga kwa lihuuvi. Tina luuju uludali lwenyu luna lupinsiwa nu lugano lwenyu, khanji shina mugugumila kwa kiiva ya luhuviililo lwenyu kiija, uMutwa weesu uYeesu Kilisito shiyooli akhatina.
\p
\v 4 Vahuvililaaji vayeesu, omwe vina uNguluvi avageene, timeenye kiija uNguluvi avabagwile kiiva vaanu vaakwe.
\v 5 Timeenye ndeeno, kwa kiiva pina tikhandi tiikhoma kunyeenyu iMola iNofu, tisikhakhomile kwa maswi geene duguli, leelo tikhakhomile kwa ngufu nu mutango gwa Numbula uMunofu.\f + \fr 1:5 \fq Numbula uMunofu: \ft Yimba iliswi ili mu Maswi aMahensa.\f* Khanji tamanyaga bila muninu muninu, kiija iMola iNofu iso sa shiyooli. Mumeenye wunofu shina tikhandi tiikhala lumo noomwe, kiija tivatanje.
\v 6 Khanji, hata nda mukhandi mu malava kwa kiiva ya lihuuvi lyenyu, mwaposheelaga imola iyo kwa wushendeefu wuna wiihuma kwa Numbula uMunofu. Ndeeno mwafwataga ishihwano sheesu ni shihwano sha Mutwa uYeesu.\f + \fr 1:6 \fq Mutwa uYeesu: \ft Yimba iliswi \fqa Mutwa\fqa* mu Maswi aMahensa. \f*
\p
\v 7 Lino mu ilyo, mwiva shihwano shinofu kwa vahuvililaaji woona va mu nyi ya Makedoniya na mu nyi ya Akaya.
\v 8 Kihuma kunyeenyu, avaanu vapulikha imola ya Mutwa uYeesu, vasili vaanu hela va ku nyi ya Makedoniya na va ku nyi ya Akaya, leelo imbali soona, ilihuuvi lyenyu kwa Nguluvi limanyiishe. Mu ilyo tisiilava kilogola ulwa lihuuvi lyenyu,
\v 9 kwa kiiva koona kuna tiiluta, avaanu viijova shina mwatuposheelaga pina tayinsile kunyeenyu. Vitaviilila shina mwalekhaga amanguluvi geenyu na kimuhuviilila uNguluvi, baheene mumusenjele umwene yuna muumi, khanji wa shiyooli.
\v 10 Khanji vitaviilila shina mukimuhepelesa uLusawo lwakwe\f + \fr 1:10 \fq ULusawo lwakwe: \ft Yimba iliswi \fqa Lusawo lwa Nguluvi\fqa* mu Maswi aMahensa.\f* uYeesu kitina kihuma kwa Nguluvi. Uyo yumwene yuna uNguluvi wámufyusaaga kihuma kwa vina vafwile. UYeesu yumwene yuna akhatukulusa mu nkhalasi ya Nguluvi yina yiyinsa.
\c 2
\s Insengo sa Pawulo ku Tesalonike
\p
\v 1 Omwe vahuvililaaji vayeesu, omwe yuumwe mumeenye kiija kiyinsa kwesu kunyeenyu, kukhandi nu lutono lukhome.
\v 2 Khanji mumeenye kiija, pina tisinaafishe kunyeenyu tikhalafisiiwe na kiligwa, mu lijumbi lila ilya Filipi.\f + \fr 2:2 \xt Yimba mu litaafili lya Nsengo sa Vanandeje 16:16-40.\f* Hata nda kukhandi kuna lukhaani kunyeenyu, uNguluvi wátupeelaga uwujimfu uwa kikhoma iMola iNofu yaakwe.
\p
\v 3 Gina tikivakhoma gasiihuma mu wudehi wala mu mahiiva amavi, awu kivalulungania.
\v 4 Leelo tikhandi tiikhoma kwa kiiva uNguluvi wátwagaga kiija tifwaya, lulwene atupeelile insengo iya kikhoma iMola iNofu. Lino ulugulumilo lwesu, lusili lwa kivashendeefya avaanu, leelo kikhoma gina uNguluvi idobokha, kwa kiiva yumwene yuna iimanya goona gina gali mukhati mu numbula sa vaanu.
\v 5 Khanji mumeenye kiija, tisikhalogwele kaa, amaswi kiija mutugane awu kiyifiha mu lujowo lumonga, kiija mumwene tipatile ulutono. UNguluvi ameenye kiija gina nilogola ga shiyooli.
\v 6 Khanji tisikhasakwile avaanu vatutupishe, yive omwe, awu avanji woona. Taali tikwiliile kidaayi ifiinu fimonga kwa kiiva ose tili vanandeje\f + \fr 2:6 \fq Vanandeje: \ft Yimba iliswi \fqa Mwanandeje\fqa* mu Maswi aMahensa.\f* va Kilisito. Lino tisikhagahile ndeeno.
\v 7 Leelo tikhandi vahuugu kunyeenyu ngaja umaayi yuna isunga avanaakwe.
\v 8 Shilushwali, ose tavaganaga mandu. Tashendeevaga, yisili kivajovela hela iMola iNofu ya Nguluvi, leelo khanji na kiyihumya kisenga goona gina gifwaya kivatanga. Tagahaga ndeeno kwa kiiva muli vagani veesu va shiyooli.
\p
\v 9 Vahuvililaaji vayeesu, muna luuju shina tikhajimbile na kilava. Pina tikhavakhomile iMola iNofu ya Nguluvi, tikhandi tisenga insengo ishilo ni shiminsi, baheene tisikhaveesaga musigo kwa muunu yoyoona uwa kunyeenyu.
\p
\v 10 Omwe mumeenye gina nilogola nayu Nguluvi woope, kiija pina tikhandi kunyeenyu omwe vahuvililaaji, ulujendo lwesu lukhandi lugolofu, tikhandi tifwata ishiyooli, khanji tikhandi tisipiikhwa nu lujowo loloona.
\v 11 Khanji mumeenye shina tikhandi tikimusenjela shila muunu, ngaja udaada shina ikivasenjela avanaakwe yumwene. Kiiva tavajiniaga inumbula, tavavatamyaga na kivasimila,
\v 12 baheene mukhale shina uNguluvi idobokha. UNguluvi uyo yumwene yuna ikivashemeela kiyinjila mu Wutwa waakwe uwa wutupikho.
\p
\v 13 Pina mwapulisaaga iliswi lyakwe kihuma kunyeesu, musikhaposheelile ngaja liswi lya muunu, leelo mwaposheelaga kiiva Liswi lya Nguluvi, shiyooli shilishwali. ILiswi ilyo lilyene lina lisenga insengo mukhati mu numbula seenyu omwe vahuvililaaji. Kwa kiiva ya ilyo, tikimuhonjesa uNguluvi wiila.
\v 14 Vahuvililaaji vayeesu, gina gasenjekhaga kwa vahuvililaaji va Kilisito Yeesu, vina vali mu fipuga fya vahuvililaaji va Nguluvi ku nyi ya Yudeya, gageene gina gasenjekhaga na kunyeenyu. Mwalafisiwaagwa na vaanu va kunyeenyu ngaja fipuga fya vahuvililaaji va Kilisito Yeesu ava ku Yudeya, shina valafisiwaagwa na Vayahuudi vayaanave.
\v 15 AVayahuudi awo, vaveene vina vamubudaga uMutwa uYeesu na vakuwamalago ava pawukuulu, khanji vatulemasaaga ose. Avaanu awo, vikimukhalasa uNguluvi, khanji valugu va vaanu woona,
\v 16 kiiva vitigana kitusivila kikhoma kwa vina vasili Vayahuudi, ndeeno visivila kiija vasikulusiwe. AVayahuudi awo, wiila vapikiyitenekha kiyonjelesa uwunansi mbakha inkhalasi ya Nguluvi yivafishile.
\s UPawulo idobokha kitangaana na Vatesalonike
\p
\v 17 Vahuvililaaji vayeesu, pina takhamilisiwaagwa kilekhana noomwe uluhaavi lula ulufupi, talekhanaga shimuvili, leelo inumbula seesu sikhandi lumo noomwe. Uluhaavi loona ulo, tikhandi ni lihaahi lya kitangaana noomwe.
\v 18 Lulwene tikhandi tisakula kiyinsa kunyeenyu, leelo uShetaani\f + \fr 2:18 \fq UShetaani: \ft Yimba iliswi \fqa Shetaani\fqa* mu Maswi aMahensa.\f* akhandi ikitusivila. Mandu one Pawulo, wiila nikhandi nisakula kiyinsa,
\v 19 kwa kiiva omwe yuumwe vina mukituviikha ose kiiva nu luhuviililo, uwushendeefu, na kiyisufya pa Mutwa weesu uYeesu pina akhayinsa.
\v 20 Shiyooli, omwe yuumwe tikiyihalila na kishendeeva.
\c 3
\s UPawulo ikimufilikha uTimoteo ku Tesalonike
\p
\v 1 Kuwudugo tapotwagwa kiyijimfilisa mandu. Baheene talamulaga kiija shiba tisigale yuuse duguli ku Atene,
\v 2 na kimufilikha kunyeenyu umuhuvililaaji muyeesu uTimoteo kiija, avajinie na kivakhangasa inumbula mu lihuuvi lyenyu. Umwene muvanda muyeesu mwa Nguluvi, mu nsengo ya kikhoma iMola iNofu ya Kilisito.
\v 3 Tagahaga ndeeno, kiija umuunu yoyoona asikhayolopwagwa kwa kiiva ya malava aga. Omwe mumeenye kiija, uNguluvi agulumiile ose noomwe kishilila mu malava.
\v 4 Pina tikhandi noomwe, tikhandi tikivajovela kiija, ose noomwe tikhalava, ngaja shina mumeenye shina lushwali.
\p
\v 5 Lulwene, uluhaavi lula pina napotwagwa kiyijimfilisa, namufilikhaga uTimoteo, kiija nimanye imola iya lihuuvi lyenyu. Nagahaga ndeeno, kwa kiiva nikhandi nihiiva kiija, pamonga uShetaani uMujelaaji, avajelile na kivagwisa. Baheene insengo yeesu yina tasengaga kunyeenyu, yaali yiiva ya bule.
\s UTimoteo itaviilila imola inofu iya Vatesalonike
\p
\v 6 Leelo lino uTimoteo wáyinsa kihuma kunyeenyu, wátujovela imola inofu iya lihuuvi nu lugano lwenyu. Wátujovela kiija, wiila muna luuju lwa wushendeefu, khanji muna lihaahi lya kitangaana noose, ngaja ose shina tina lihaahi lya kitangaana noomwe.
\v 7 Lino omwe vahuvililaaji vayeesu, kwa kiiva ya mola isa lihuuvi lyenyu, tijinisiiwe inumbula mu malava geesu goona.
\v 8 Pina tiiwona omwe mukhangalila mwa Mutwa uYeesu, ose tiiwona tikiyiyeeshela mu wiikhasi weesu.
\v 9 Timupeele shiinu shishi uNguluvi weesu kwa kihonjesa, kiwonensa uwushendeefu weesu uwukhome kwa mwene, kwa kiiva ya lihuuvi lyenyu?
\v 10 Ishilo ni shiminsi tikimufuunya mandu uNguluvi, kiija atutanjilise tiyinse khanji kunyeenyu, baheene tivatanjilise gina mushepushiilwe mu lihuuvi lyenyu.
\p
\v 11 Lino tikimulomba uNguluvi, uWiheesu yumwene, nu Yeesu uMutwa weesu, atudindulile insila tifishe kunyeenyu.
\v 12 UMutwa avagahe muyonjelese kiganana mandu, na kivagana avanji woona, ngaja ose shina tivageene omwe.
\v 13 Khanji avajinie inumbula seenyu, baheene muveesaje vagolofu musipiikhwa pa Nguluvi uWiheesu, pina akhasa kiyinsa uMutwa weesu uYeesu, lumo na vabaagule vaakwe woona.
\c 4
\s Uwiikhasi wuna uNguluvi ikiwudobokha
\p
\v 1 Lino vahuvililaaji vayeesu, tavamanyisaaga shina musakulwa kiiva mu njendo, baheene mumushendeefye uNguluvi. Shiyooli kiija mwigaha ndeeno. Lino, tikivalomba mandu kwa wutawulilwa wa Mutwa uYeesu kiija, yitenekhaji kigaha shiisho na kishila.
\v 2 Mugameenye wunofu gina tavalajisaaga kwa wutawulilwa wa Mutwa uYeesu.
\p
\v 3 UNguluvi isakula uwiikhasi weenyu wuvalasiwe. Ndeeno musikhawafukhaji.
\v 4 Khanji muyivavalaje amavili geenyu kwa wugolofu na kwa shitiilo.
\v 5 Musikhaveesaji vaanu vina vilongosewa nu wupafu wa wushemi, ngaja shina viigaha vina vasikimuhuviilila uNguluvi.
\v 6 Mu ilyo, umuunu yoyoona asikhamunanjilaga umuhuvililaaji muyine wala kimujanga, ngaja shina tavajovelaga na kivapavila kiija, woona vina viigaha ago uMutwa uYeesu akhavalafya.
\v 7 UNguluvi asikhatushemeelile kigaha uwushemi, leelo akhatushemeelile kiija uwiikhasi weesu wuvalasiwe.
\v 8 Ndeeno umuunu yoyoona yuna ikhaana amamanyiso aga, asikimukhaana umuunu, leelo iiva ikimukhaana uNguluvi, yuna ikivapeela uNumbula waakwe uMunofu.
\p
\v 9 Lino, yisisakulwa kiija tivayandishile omwe ulwa mola iya kiganana, kiiva mumanyisiiwe nu Nguluvi shina musakulwa kiganana.
\v 10 Shiyooli isho shisheene shina mwigaha, mukivagana vahuvililaaji vayeenyu woona mu nyi yoona iya Makedoniya. Lino vahuvililaaji vayangu, tikivalomba mugananaje shiisho na kishila.
\v 11 Jimbaji kikhala kwa wulindamafu, muyangalilaje na kisenga insengo seenyu yuumwe. Aga gageene gina tavalajisaaga kiija mugasengaje.
\v 12 Apo baheene musiive mwiwonensa injendo seenyu inofu, kwa vaanu vina vasili vahuvililaaji va Yeesu Kilisito, khanji musiiva vanya kihuviilila ifiinu fya vaanu avanji.
\s Avahuvililaaji vina vafwile vakhafyukha
\p
\v 13 Omwe vahuvililaaji vayangu, tisakula mumanye gina gakhawonekha kwa vahuvililaaji va Yeesu vina vafwile, baheene musikhasugumilwaji ngaja avaanu vina vasihuviilila ulufyukho.
\v 14 Ose tihuviilila kiija, uYeesu wáfwisaga, khanji wáfyukhaga. Ndeeno tihuviilila kiija, uNguluvi akhavafyusa na kivaleeta kunyaakwe lumo nu Yeesu, avaanu woona vina vafwile vapikimuhuviilila.
\p
\v 15 Kilingana ni liswi lya mwene uMutwa, tikivajovela kiija ose vina tikhava wuumi uluhaavi luna akhatina uMutwa uYeesu, tisikhavatalila kitangaana nu Yeesu, avaanu vina vatutalilaga kiifwa.
\v 16 UMutwa uYeesu yumwene, akhayiikha kihuma kwa Nguluvi na kilajisa kwa liswi likhome. Likhayinsa kipuliisikha iliswi lya malayikha\f + \fr 4:16 \fq Malayikha: \ft Yimba iliswi ili mu Maswi aMahensa. \f* umukhome ni shawuti iya balagumu iya Nguluvi. Baheene vala vina vafwile vapikimuhuviilila uKilisito, vakhatala kifyusiwa.
\v 17 Baheene ose vina tikhava tisigeele wuumi, lumo na vina vakhava vafyusiiwe, tikhakwapulwa kiluta ku mafunde ku wulanga, kitangaana nu Mutwa uYeesu. Baheene tikhava tiikhala lumo nu Mutwa uYeesu shiluta.
\v 18 Lino mukhangasaniaje inumbula kwa mamanyiso ago.
\c 5
\s Kiyipinyanga kwa kiiva ya kiyinsa uMutwa uYeesu
\p
\v 1 Omwe vahuvililaaji vayeesu, tisisakulwa kivayandishila ulwa luhaavi luna akhayinsa uMutwa uYeesu,
\v 2 kwa kiiva omwe mumeenye ilijuva lya kiyinsa uMutwa uYeesu, likhava lya kitinuhisa ngaja umuhiiji shina iyinsa paashilo.
\v 3 Avaanu pina vakhava viija, “Tivateeme khanji tiyiyesheele,” apo baheene, shitu amalava gakhavayinsila ngaja uwuvafi uwa kisava, shina wukimuyinsila uwashimaayi umunya lwanda. Mu ilyo vasikhakulukha.
\p
\v 4 Leelo omwe vahuvililaaji vayeesu, ilijuva ilyo musikhatinuhisiwa, kwa kiiva musili mu nshiisi.
\v 5 Omwe woona muli vaana va wuvalafu, vaana va shiminsi. Ose ti vahuvililaaji tisili vaanu va shilo, awu va nshiisi.
\v 6 Lino, tisikhaveesaga ngaja avaanu avanji vina viigona utulo, leelo tiyiyangalilaje na kiiva nu luhala.
\v 7 Vina viigona utulo, viigona ishilo. Khanji vina vigaala, vigaala pa shilo.
\p
\v 8 Lino, ose kiiva tili vaanu va wuvalafu, tisakulwa kiyivavala. Tiveesaje ni lihuuvi nu lugano, ngaja umusulukhali yuna isakulwa afwale ishiinu isha kisivila ishifuva shaakwe. Khanji tiveesaje vaanu va kihuviilila uwukulukho, ngaja umusulukhali yuna isakulwa afwale inkhofyolo iya shuuma ku mutwe.\fig |lb00196c.jpg|col|||Umusulukhali yuna afwalile inkhofyolo iya shuuma|5:8\fig*
\v 9 UNguluvi asikhatubagwile ose kiija atubude kwa nkhalasi yaakwe, leelo akhatubagwile baheene tipate uwukulukho kwa nsila ya Mutwa weesu uYeesu Kilisito.
\v 10 Uyu yumwene wáfwisaga kwa kiiva ya ose, baheene tive lumo nu mwene, pina tili wuumi awu pina tifwile.
\v 11 Lino, vatamisaniaji na kikhangasania inumbula seenyu ngaja shina mwigaha.
\s Injendo sina sifwaya kwa vahuvililaaji va Yeesu
\p
\v 12 Lino omwe vahuvililaaji vayeesu, tikivalomba muvatiilaje avaanu vina visenga insengo kwa kiiva yeenyu, khanji vikivalongosa kwa wutawulilwa wa Mutwa uYeesu na kivapavila.
\v 13 Muvatiilaje mandu na kivagana kwa kiiva ya nsengo yaanave. Khanji mukhalaje kwa wulindamafu.
\p
\v 14 Vahuvililaaji vayeesu, tikivalomba mandu kiija, muvapavilaje avaanu awoolo na kivakhangasa vina vayolwepwe mu numbula saanave. Khanji muvatangaje avawoto na kivagugumila avaanu woona.
\v 15 Yiyangalilaji wunofu, umuunu yoyoona asikhamuhombesaaga kimugahila umuyine uwuvi, leelo wiila mujimbaje kigahilana amanofu yuumwe kwa yuumwe na kwa vaanu woona.
\v 16 Mushendeevaje wiila,
\v 17 khanji mufuunyaji uNguluvi wiila,
\v 18 na kimuhonjesa kwa goona, kiiva ago gageene gina umwene isakula mugahaje, kwa kiiva mulungeene nu Kilisito Yeesu.\fig |cn02076c.jpg|span|||Kimufuunya uNguluvi wiila|5:18\fig*
\v 19 Musikhamusivilaji uNumbula uMunofu.
\v 20 Khanji musikhawubedalilaji uwukuwamalago,
\v 21 leelo gasesaaji goona na kigayinatila amanofu,
\v 22 na kigalekha amavi.
\p
\v 23 UNguluvi yumwene yuna ikitupeela uwulindamafu, avavalase omwe mu goona khabisa. Avadiime mu numbula seenyu, uwiikhasi weenyu na mavili geenyu, baheene muve musipiikhwa mbakha uluhaavi pina akhayinsa uMutwa weesu uYeesu Kilisito.
\v 24 UNguluvi yuna ikivashemeela, akhavasenjela ago, kwa kiiva umwene muyinatifu.
\s Amaswi aga kihwesania
\p
\v 25 Vahuvililaaji vayeesu, mutufunyilaje na yuuse kwa Nguluvi.
\v 26 Muvahunjilaje avahuvililaaji vayeesu woona, kwa lugano lwa Yeesu Kilisito.\f + \fr 5:26 \fq Kwa lugano lwa Yeesu Kilisito: \ft Kwa Shiyunaani yiyandiikhwe, \fqa kwa lunoonelo ulunofu.\f*
\v 27 Nikivalajisa kwa wutawulilwa wa Yeesu Kilisito kiija, vayimbilaji avahuvililaaji vayeesu woona, ibalula iyi.
\p
\v 28 Imota ya Mutwa weesu uYeesu Kilisito, yive lumo noomwe.
